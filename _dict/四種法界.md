---
title: 四種法界
source: deerpark.app
---

**來源：丁福保佛學大辭典**

<p>【名數】法界者，一切眾生身心之本體也。法，軌則也。界有性分二義。若約事說界，即是分義。謂隨事分別故也。若約理說界，即是性義。謂諸法性不能變易故也。以此性分，互相交絡，則成理事無礙法界，以理融事，一一融通，則成事事無礙法界也。一事法界，謂諸眾生色心等法，一一差別，各有分齊，故名事法界。二理法界，謂諸眾生色心等法，雖有差別，而同一體性，故名理法界。三理事無礙法界，謂理由事顯，事攬理成，理事互融，故名理事無礙法界。四事事無礙法界，謂一切分齊事法，稱性融通，一多相即，大小互容，重重無盡，故名事事無礙法界。見大明法數一三。註法界觀門曰：「清涼新經疏云：統唯一真法界，謂總該萬有即是一心，然心融萬有便成四種法界：一事法界，界是分義，一一差別有分齊故。二理法界，是性義，無盡事法同一性故。三理事無礙法界，具性分義，性分無礙故。四事事無礙法界，一切分齊事法，一一如性融通重重無盡故。」</p><p>【名數】華嚴之四法界也。見法界條。</p><p>參照：<a href="/dict/法界">法界</a></p>
