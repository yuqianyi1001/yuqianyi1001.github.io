---
title: 俱舍論
source: deerpark.app
---
### 丁福保佛學大辭典

【書名】阿毘達磨俱舍論之略稱。世親作。唐玄奘譯。三十卷。阿毘為對。達磨為法，俱舍為藏。六足發智婆沙等薩婆多部之諸論，名為對法論藏。有攝持與所依之二義，第一義為此論攝持包含彼對法論中之勝義，故名此論曰對法藏。即對法之二字，屬於彼本論，藏之一字，屬於此論。第二義為彼本論乃此論之所依，故名為藏。即三字共為彼本論之名也。然則此論乃全以彼論為所依而造者。故亦全取彼之名為此論之名。在六釋中，全取他名之有財釋也。俱舍論一曰：「攝彼勝義依彼故，此立對法俱舍名。」正理論一曰：「藏或所依，猶如刀藏。」書中舉說有漏無漏之諸法。最末之一卷說無我。俱舍宗所依之論也。各家之註述如下：俱舍論法宗原一卷，唐普光撰。俱舍論頌疏序記一卷，唐法盈修。俱舍論頌疏義鈔六卷，唐慧暉述。俱舍論記三十卷，唐普光述。俱舍論疏三十卷，唐法寶撰，缺卷十二。俱舍論頌釋疏二十九卷，唐圓暉述。俱舍論頌疏記二十九卷，唐遁麟述。俱舍論頌疏卷三十，某補作。



