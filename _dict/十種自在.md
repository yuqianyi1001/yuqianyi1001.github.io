---
title: 十種自在
source: deerpark.app
---

### 陳義孝佛學常見辭彙

一、壽命自在。菩薩成就法身慧命，已無生死壽夭之數，雖經歷萬劫而不增長，即短促的剎那亦不減退，但為渡眾生，隨機示現長短壽命之相，其心無所罣礙。二、心自在。菩薩了達諸法空性，不受任何的罣礙，故能智慧方便，入無量三昧，遊戲神通，超然獨立。三、財自在。菩薩能以無量福德莊嚴無量佛土，亦以無量珍寶物資布施眾生，更作無畏與法樂布施，救護與滿足一切眾生之所欲樂。四、業自在。菩薩梵行已立，所作皆辦，我生已盡，不受後有，再不受業的拘束。五、生自在。菩薩住於無生法忍中，但為饒益眾生，所以隨類受生，藉以度脫無量眾生，但卻能去住無礙，生死無染。六、願自在。菩薩能隨願樂成，無有障礙，在各種剎土中，皆能修成無上正等正覺。七、解自在。菩薩能了達諸法，破一切所執，故能勝解成就，且能示現種種色身，為諸眾生演說無量妙法。八、如意自在。菩薩法力無邊，神通廣大，為度諸眾生，能於各種世界中，示現變化，隨意自如。九、智自在。菩薩悲智俱足，能於十方世界，演說圓音利樂一切眾生。十、法自在，菩薩辯才無礙，為度眾生樂說諸法，於諸法中，圓融通達。



### 法相辭典

★瑜伽四十八卷十七頁雲：又此菩薩，于甚深住，極生愛樂。即于如是法門流中，蒙諸如來，覺悟勸導；授與無量引發門智神通事業。如是蒙佛覺悟勸導，引發無量分身妙智，得十自在。如經廣說，應知其相。得自在故；隨所欲住，如意能住。隨樂安住靜慮解脫等諸心住，如意能住。若暫思惟一切食等諸資生具；悉皆成辦。一切世間工業明處，如其所欲，悉能現行。普于一切能感生業，及于一切受生處所，皆隨所欲，自在往生。隨所愛樂一切神通所作事業，皆能起作。一切妙願，隨其所欲，皆得稱遂。隨于事物，發起勝解；如所欲為，皆成無異。隨所欲知，所知境界，皆如實知。普于一切名句文身，得隨所欲。于一切法正安立中，皆得善巧。如是菩薩獲得自在。從是已去，所得自在，所作勝利，廣說如經。應知其相。

★二解：顯揚八卷三頁雲：功用者：略而言之，十種自在，名為功用。何者為十？一、壽自在，二、心自在，三、眾具自在，四、業自在，五、生自在，六、願自在，七、勝解自在，八、神變自在，九、智自在，十、法自在。



### 三藏法數

﹝出華嚴經﹞ 自在者，神通無礙也。謂菩薩修行，得此十種法；故於諸世間，教化調伏一切眾生，圓滿諸佛廣大菩提，示現神通自在也。（菩薩，梵語具云菩提薩埵，華言覺有情。梵語菩提，華言道。） 〔一、命自在〕，謂菩薩得長壽慧命，經無量阿僧祇劫，住持世間，無有障礙，是名命自在。（梵語阿僧祇劫，華言無數時。） 〔二、心自在〕，謂菩薩智慧方便，調伏自心，能入無量諸大三昧，遊戲神通，無有障礙，是名心自在。（梵語三昧，華言正定。） 〔三、資具自在〕，資具即資生之具。謂菩薩能以無量珍寶、種種資具，嚴飾一切世界，清淨無礙，是名資具自在。 〔四、業自在〕，謂菩薩能隨諸業，應時示現，受諸果報，無障無礙，是名業自在。 〔五、受生自在〕，謂菩薩隨其心念，能於諸世界中，示現受生，無障無礙，是名受生自在。 〔六、解自在〕，謂菩薩勝解成就，能現種種色身，演說妙法，無障無礙，是名解自在。 〔七、願自在〕，謂菩薩隨所願欲，於諸剎中，應時出現，成等正覺，無障無礙，是名願自在。（剎，梵語具云剎摩，華言土田。） 〔八、神力自在〕，謂菩薩神通廣大，威力難量，於世界中示現變化，無障無礙，是名神力自在。 〔九、法自在〕，謂菩薩得大辯才，於諸法中，廣能演說無邊法門，無障無礙，是名法自在。 〔十、智自在〕，謂菩薩具足智慧，於一念中，能現如來十力、無畏，成等正覺，無障無礙，是名智自在。（十力者，知是處非處智力、知過現未來業報智力、知諸禪解脫三昧智力、知諸根勝劣智力、知種種解智力、知種種界智力、知一切至處道智力、知天眼無礙智力、知宿命無漏智力、知未斷習氣智力也。）



### 丁福保佛學大辭典

【名數】一命自在，菩薩得長壽慧命，經無量阿僧祇劫住持世間，無有障礙也。二心自在，菩薩智慧方便，調伏自心，能入無量之大三昧，遊戲神通，而無障礙也。三資具自在，菩薩能以無量珍寶種種資具嚴飾一切世界，清淨無礙也。四業自在，菩薩隨諸業，應時示現，受諸果報，無障礙也。五受生自在，菩薩隨其心念能於諸世界中，示現受生，無障無礙也。六解自在，菩薩勝解成就，能示現種種色身，演說妙法無障無礙也。七願自在，菩薩隨願欲，於諸剎中應時出現，成等正覺，無障無礙也。八神力自在，菩薩神通廣大，威力難量，於世界中示現變化，無障無礙也。九法自在，菩薩得大辯才，於諸法中廣演說無邊法門，無障無礙也。十智自在，菩薩智慧具足，於一念中能現如來之十力無畏。成等正覺內無障無礙也。見華嚴經三十八。又，此十自在名為十明。以十自在之作用明了故也。故別譯之本業瓔珞經中為十明。

【名數】見自在條。

參照：<a href="/dict/自在">自在</a>


