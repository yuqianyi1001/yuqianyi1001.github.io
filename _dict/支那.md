---
title: 支那
source: deerpark.app
---

### 丁福保佛學大辭典

【地名】Cina，又作脂那、至那、斯那、真丹、振旦、震旦、真那、振丹、脂難、旃丹。宋史曰：「天竺表來。譯云：伏願支那皇帝，福壽圓滿。舊說秦始皇統一中國，聲教遠被外國人，因稱我國為秦，支那即秦音之轉。」玄應音義四曰：「振旦或言真丹，並非正音，應言支那，此云漢國也。又無正翻，但神州之總名也。」善見律二曰：「摩訶勒棄多至史那世界國。」注曰：「是漢地也。」史者誤。乃臾那（Yona）之臾，指希臘人種（Ionian）而言。漢地也之注，為支那注釋者之誤。西域記五曰：「當此東北數百萬里，印度所謂摩訶至那國是也。」同十八曰：「或作震旦脂那，今作支那。」慧苑音義下曰：「此翻為思惟，以其國人多所思慮，多所制作，故以為名，即今漢國是也。」


