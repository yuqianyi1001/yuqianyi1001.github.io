---
title: 俱有依
source: deerpark.app
---

### 法相辭典

★如成唯識論四卷九頁至十三頁廣說其相。今取護法義雲：有義、前說皆不應理。未了所依與依別故。依、謂一切有生滅法，仗因託緣而得生住。諸所仗託，皆說為依。如王與臣，互相依等。若法、決定，有境，為主，令心心所，取自所緣，乃是所依。即內六處。餘非有境、定、為主故。此但如王，非如臣等。故諸聖教、唯心心所、名有所依。非色等法。無所緣故。但說心所、心為所依；不說心所、為心所依。彼非主故。然有處說依為所依，或所依為依；皆隨宜假說。由此五識俱有所依定有四種。謂五色根、六七八識。隨闕一種，必不轉故。同境、分別、染淨、根本、所依別故。聖教唯說依五根者；以不共故。又必同境，近相順故。第六意識俱有所依唯有二種。謂七八識。隨闕一種，必不轉故。雖五識俱取境明了；而不定有。故非所依。聖教唯說依第七者；染淨依故。同轉識攝，近相順故。第七意識俱有所依但有一種。謂第八識。藏識若無；定不轉故。如伽他說：阿賴耶為依，故有末那轉。依止心及意，餘轉識得生。阿賴耶識俱有所依亦但一種。謂第七識。彼識若無；定不轉故。論說藏識恆與末那俱時轉故。又說藏識恆依染污。此即末那。而說三位無末那者；依有覆說。如言四位無阿賴耶識；非無第八。此亦應爾。雖有色界，亦依五根；而不定有。非所依攝。識種不能現取自境，可有依義，而無所依。心所所依，隨識應說。復各加自相應之心。若作是說；妙符理教。



### 丁福保佛學大辭典

【術語】同時有依之義。又曰俱有根。成唯識論四曰：「五識俱有所依定有四種：謂五色根六七八識。隨闕一種必不轉故，同境分別染淨根本所依別故。聖教唯說依五根義，以不共故。又必同境近相順故，第六意識俱有所依，唯有二種，謂七八識，隨闕一種必不轉故。雖五識俱取境明了，而不定有故非所依。聖教唯說依第七者，染淨依故。同轉識攝，近相順故。第七意識俱有所依，但有一種謂第八識，藏識若無定不轉故。如伽他說，阿賴耶為依，故有末那轉。依止心及意，餘轉識得生。阿賴耶識俱有所依，亦但一種第七識，彼識若無定不轉故。論說藏識恒與末那俱時轉故，又說藏識恒依染汙，此即末那。」此為唯識家之正義，難陀，安慧，淨月等所說與之異。



### 佛光大辭典

又作俱有所依、增上緣依、俱有根。指與心、心所同時具有，而為其所依之法。成唯識論卷四載，五識之俱有所依有四種，即五色根與第六、七、八等三識。小乘謂，意根為無間滅之六識，故非俱有依，僅五根為俱有依。

法相宗于成唯識論卷四、成唯識論述記卷四末舉出護法、難陀、安慧、淨月等四師之異說，以廣釋‘所依’之義，而以護法之說為正義，辨‘依’與‘所依’之區別，說明‘依’之義廣通于一切法，而‘所依’唯限于內六處，其理由有四義：(一)決定之義，(二)有境之義，(三)為主之義，(四)令心、心所取自所緣。具足以上四義者，唯五根與第六、七、八等三識，故為心、心所法之俱有依。

若以能依之心分別之，前五識之俱有依有四種，第六識有兩種，第七、第八識各有一種俱有依。前五識四種俱有依為：(一)同境依，又作順取依，即五根；根與識乃同取現在之境而生，故稱同境依。(二)分別依，即第六識；前五識生起時意識亦必生起，前五識無分別，而意識有分別，故稱分別依。蓋五同緣之識無分別，第六識原為尋伺相應之識能取境故，又能令五識明了取境，故稱明了依。(三)染淨依，即第七識；前諸識無染淨之別，染淨分位依第七識而成，故又稱分位依。(四)根本依，即第八識；為諸識所依以生起之根本，故稱根本依。以上四依中，唯前五識之不共依為同境依，即五色根，其餘三者為諸識之共依。﹝成唯識論述記卷七末、成唯識論了義燈卷五本、百法問答鈔卷一﹞


