---
title: 迦留陀夷
source: deerpark.app
---

### 三藏法數

車匿，又云闡釋迦（無翻），是釋種也。梵語迦留陀夷，華言麤黑，以其顏貌麤黑故也，是婆羅門種。此二人性多貪癡，不受人語，住迦尸黑山聚落，作諸非威儀事。時黑山聚落諸優婆塞來白佛言：六群比丘，於彼聚落作諸非法。佛令阿難，同六十比丘，往彼作驅出羯磨。二人知之，便出一由旬外，迎請阿難，即求懺悔。言我所作非善，從今已去，不敢復作。即同阿難還至佛所。後迦留陀夷因入婆羅門家說法，被賊打殺。（梵語婆羅門，華言淨行。梵語優婆塞，華言清淨士。梵語阿難，華言慶喜。梵語羯磨，華言作法。）



### 丁福保佛學大辭典

【人名】Kālodayin，比丘名。亦名烏陀夷。譯曰起時，黑曜，黑光。婆羅門種。悉達太子在宮時之師，出家為比丘，六群比丘之一。嘉祥法華經義疏九曰：「迦留陀夷者，迦留，此翻時。陀夷，名之為起。十八部疏云：迦留者黑，陀夷者上，謂悉達太子在宮時師也。」慈恩彌陀經疏曰：「迦留陀夷者，正法華云：此名黑曜。毘奈耶律云：名黑光。增一阿含云：迦留陀夷，其身極黑，夜行乞食，時天大闇。而至他家，天有閃電。彼家婦人，身正懷孕，於電光中，見謂是黑鬼，怖而墮胎。乃謂之曰：汝何鬼耶？答曰：我瞿曇弟子，今來乞食。彼女人即發聲惡罵。如來知之，即勅比丘：從今已後，不得過中食，不得豫乞食。」



### 佛光大辭典

梵名Kālodāyin  ，巴利名Kāḷudāyin  。又作迦樓陀夷、迦盧陀夷、迦路娜、迦盧。或作黑優陀夷。意譯為大粗（粗）黑、黑曜、時起、黑上等。為佛弟子中惡行多端之比丘，乃六群比丘之一。據增一阿含經卷四十七、四分律卷十四載，迦留陀夷其身極黑，嘗夜行乞食，時天黑暗，乞至他家，彼家婦人身正懷孕，于閃電中乍見之，謂鬼神來，乃驚怖墮胎，後聞迦留陀夷為佛弟子，婦人乃發聲惡罵。如來知之，即制定過午不得乞食之戒。又迦留陀夷有同名異人數人，見中阿含卷二十九龍象經、長阿含卷十二自歡喜經、有部毗奈耶破僧事卷二等諸經。﹝賢愚經卷十二、大寶積經卷六十一、大智度論卷三十三﹞


