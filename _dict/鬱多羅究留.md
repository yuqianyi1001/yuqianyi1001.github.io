---
title: 鬱多羅究留
source: deerpark.app
---

### 丁福保佛學大辭典

【界名】Uttarakuru，又作鬱多羅鳩婁、鬱多羅拘樓、郁多羅鳩留、鬱怛羅究琉、鬱怛羅越、鬱單越、鬱單曰、殟怛羅句嚧、殟怛羅矩嚕、北拘盧、拘盧等。四大洲中，北方之大洲名。玄應音義十二曰：「鬱單越或言鬱怛羅越，或言鬱多羅拘樓，或言郁多羅鳩留，正言鬱怛羅究琉，此譯言高上作，謂高上於餘方也。亦言勝，鳩琉此云作，亦云姓也。不詳何義立名。」同十八曰：「鬱單曰，或言鬱怛羅越。」同二十四曰：「俱盧洲此云上勝，亦云勝生。舊經中作鬱單越。」華嚴疏鈔十三上曰：「鬱單越，此云勝生。以定壽千歲衣食自然故。」起世因本經二曰：「有何因緣，說彼名曰鬱多羅究留洲？諸此丘，其鬱多羅究留洲，於四天下，比餘三洲，最上最妙最勝彼，故說鬱多羅究留洲。鬱多羅究留洲，隋言上作。」慧苑音義上曰：「鬱單越。具正云：殟怛羅句嚧。言殟怛羅者。此云上也，勝也。句嚧所作也。謂彼洲人，於所作事，皆無我所，勝餘三洲故也。」西域記一曰：「北拘盧洲，舊曰鬱單越，又曰鳩樓，訛也。」慧琳音義一曰：「殟怛羅矩嚧，此譯為高勝。常受樂勝故為名。古鬱單越Uttravatti，或鬱拘樓。」


