---
title: 他緣大乘心
source: deerpark.app
---

### 丁福保佛學大辭典

【術語】真言宗所立十住心之第六。法相宗之住心也。起無緣之慈而為濟度他之大乘行之住心也。他緣者，謂緣他之眾生。大日經一曰：「大乘行發無緣乘心，法無我性。」此無字之梵語莽鉢羅，有無與他之二義。故疏為他緣乘與無緣乘之二釋。疏二曰：「梵音莽鉢羅，是無義，亦是他義。所謂他緣乘者，謂發平等大誓為法界眾生行菩薩道，乃至諸一闡提及二乘入正位者，亦當以種種方便折伏攝受皆令同入此乘，約此無緣大悲故名他緣乘。又無緣乘者，至此僧祇始能觀察阿陀那深細之識，解了三界唯心心外更無一法而可得者，乘此無緣心而行大菩提道，故名無緣乘也。」



### 佛光大辭典

指以無緣之慈悲普遍加被眾生之菩薩心。無緣，即無有任何親疏差別之諸緣。又作他緣大乘住心、無緣乘心。為日本真言宗所立十住心之第六，即超越二乘地之大乘菩薩所住之心。十住心論卷六（大七七·三三七上）：‘緣法界有情，故他緣；簡聲獨羊鹿，故大名；運自他乎圓性，故曰乘。此乃君子之行業，菩薩之用心。’大日經卷一（大一八·三中）：‘大乘行發無緣乘心，法無自性。’此‘無’字之梵語māpara（音譯莽缽羅），含有‘無’與‘他’二義，故有‘他緣乘’與無緣乘’二種解釋。空海依‘所寄齊’將之配以法相大乘之教意。若就‘能寄齊’之真言行者而言，相當于六無畏中第五‘法無我無畏’之位，即以如幻等之行法深入法空，住于無緣之心而遠離諸法之扼縛。就十住心而言，于前第五住心之中既已遠離五蘊之扼縛，而尚未發起悲願，于此住心中始入菩薩分，次第覺知‘心本不生’之理而漸入第七住心；于其中間之位，即是此第六住心‘他緣大乘心’。﹝大日經疏卷二、卷三、秘藏寶鑰卷下﹞（參閱‘十住心’431）


