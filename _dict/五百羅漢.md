---
title: 五百羅漢
source: deerpark.app
---

**來源：丁福保佛學大辭典**

<p>【名數】像器箋十四曰：「五百羅漢名，莫聞藏乘說。近有南宗江陰軍乾明院羅漢尊號碑一卷刊布，亦不載本據矣。」案殆因佛滅後第一結集之五百羅漢或毘婆沙論結集之五百羅漢等數目而私舉其名號耳。</p><p>【雜語】法苑珠林，記過去九十一劫有一婆羅門，好學廣博。常教五百豪族童子，今五百羅漢是。又，爾時賈客五百眾者，則五百羅漢是。今佛寺中每有五百羅漢。考之佛經，其說不一。蓋佛既累次轉生，此五百人者。亦累次轉生，故所見非一也。餘見羅漢條。</p><p>參照：<a href="/dict/羅漢">羅漢</a></p>

**來源：佛光大辭典**

<p>五百位阿羅漢之略稱。指已證得無學果之五百聲聞。即經論中常見之五百阿羅漢、五百比丘、五百上首。有關五百羅漢之本生、因緣、授記等事，在佛五百弟子自說本起經、法華經五百弟子授記品等經中，皆曾敘及。佛滅度後，大迦葉曾與五百羅漢在王舍城結集法藏。相傳在阿育王時，有五百羅漢僧與五百凡夫僧齊集合誦佛法。迦膩色迦王時之第四結集，亦有五百羅漢結集以造大毗婆沙論。</p><p>我國對五百羅漢之崇拜甚為風行，福建邵武府泰寧縣瑞豐岩有五百羅漢院。又大明續藏第四十三帙收有乾明院五百羅漢名號碑一卷，列記住世十八尊者及石橋五百尊者之名號，唯所舉頗為雜亂，往往梵漢並舉，並有生值佛世者及佛滅後出世者；此或由于為充五百之數，而雜列散見于經論各處之羅漢名稱者。﹝法句譬喻經卷二、五分律卷三十、薩婆多毗尼摩得勒伽卷五、四分律卷五十四、大毗婆沙論卷二○○、大智度論卷二﹞</p>
