---
title: 溥首
source: deerpark.app
---

### 丁福保佛學大辭典

【菩薩】又作普首。文殊師利，一譯溥首，又譯普首。溥為梵語也。大乘法門經曰：「文殊師利者，晉言溥首童真。」同經慧琳音義三十二曰：「溥首，上音普。梵語。經以晉音翻文殊師利為溥首童真，今唐言翻妙吉祥。」圓覺大鈔四下曰：「觀察諸法三昧經云普首，阿目佉經云濡首，無量門微密經云敬首。」然玄應之說謂溥為濡字之誤。玄應音義三曰：「經中有作溥首，案溥此古文普字，疑為誤也。應作濡，音而未反，但字形相濫，人多惑耳。」可洪音義一曰：「溥首，按出三藏記，作瀉，而未反。古維摩經云：文殊師利，晉言瀉首是也。又音普，經中亦作普。」


