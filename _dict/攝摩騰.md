---
title: 攝摩騰
source: deerpark.app
---

### 陳義孝佛學常見辭彙

又作迦葉摩騰，中天竺人，能解大小乘經，漢明帝遣蔡愔等往天竺求法，遇之，永平十年，與竺法蘭至洛陽，譯四十二章經，為印度高僧蒞華傳法之第一人。



### 丁福保佛學大辭典

【人名】Kāśyapa－mātaṅga，印度之僧，初至漢土譯四十二章經者。開元釋教錄一曰：「沙門迦葉摩騰，或云竺葉摩騰，亦云攝摩騰。群錄互存，未詳孰是。」梁高僧傳曰：攝摩騰本中天竺人，善風儀，解大小乘經，常遊化為任。漢永平中，遣郎中蔡愔，博士弟子秦景等，使往天竺尋訪佛法。愔等於彼遇見摩騰，乃要還漢地。騰誓志弘通，不憚疲苦，冒涉流沙，至乎雒邑。明帝甚加賞接，於城西門外立精舍以處之，漢地有沙門之始也。茶香室叢鈔十三曰：宋葉夢得石林燕語云：摩騰竺法蘭，自西域以佛經至。舍於鴻臚寺，今洛中白馬寺，摩騰真身尚在。或云寺即漢鴻臚舊地，摩騰真身，至今不枯朽。漆棺石室，扃鎖甚固。藏其鑰於府廨，有欲觀者，請鑰秉燭，乃可詳視。按摩騰真身，至宋猶在。此事人所罕知，亦未知何時毀滅也。楊衒之伽藍記，於白馬寺下，但云寺上經函至今猶存，常燒香供養之。經函時放光明，耀於堂宇。是以道俗禮敬之，如仰真容。不言有摩騰真身，或即經函放光，遂以此訛傳後世耳。


