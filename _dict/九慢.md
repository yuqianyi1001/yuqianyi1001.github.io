---
title: 九慢
source: deerpark.app
---
### 丁福保佛學大辭典

【名數】唯識述記六曰：「九慢者大乘中不見文。顯揚第一云：如經說三慢類，我勝、我等、我劣。婆沙一百九十九及俱舍第十九說有九慢。」一我勝慢，於與我同等者而思我為勝，是七慢中之過慢也。二我等慢，於比我勝者而思我為等同也。三我劣慢，於比我多分勝者而思我為少劣，是即七慢中之卑慢也。四有勝我慢，思他比己為勝也，是即於勝而思己劣者，故攝於卑慢中。五有等我慢，思他與己等也，是即於等而思與己等者，故攝之於慢中。六有劣我，思他劣於己也，是即於等而思己勝者，故攝之於過慢中。七無勝我，思他於己無勝也，是即於等而思己等者，故攝之於慢中。八無等我，思他於己無等也，是即於等而思己勝者，故攝之於過慢中。九無劣我，思他於己無劣也，是即於勝而思己劣者，故攝之於卑慢中。然則此九慢者三慢之分類也。俱舍十九頌曰：「慢有七九從三。」

參照：<a href="/dict/我">我</a>

【名數】恃己高舉之煩惱，有九種：一我勝慢類、二我等慢類、三我劣慢類、四有勝我慢類、五有等我慢類、六有劣我慢類、七無勝我慢類、八無等我慢類、九無劣我慢類是也。阿毘達磨發智論二十曰：「此見取見苦所斷。有九慢類：謂我勝、我等、我劣、有勝我、有等我、有劣我、無勝我、無等我、無劣我慢。有劣我者，是依見起過慢。無勝我者，是依見起慢。無等我者，是依見起過慢。無劣我者，是依見起卑慢。」蓋此九慢，為從七慢中慢與過慢及卑慢三種離出者，前三慢為過慢與慢及卑慢。中三慢為卑慢與慢及過慢。後三慢為慢與過慢及卑慢。其中我勝慢者，謂我較彼為勝也。此於等而謂己勝，即過慢也。我等慢者，謂我等於彼也。此於等而謂己等，即慢也。我劣慢者，謂我較彼為劣也。此於勝而謂己劣，即卑慢也。有勝我慢者，謂他有較我勝者。此於勝而謂己劣，即卑慢也。有等我慢者，謂他有等於我者。此於等而謂己等，即慢也。有劣我慢者，謂他有較我劣者。此於等而謂己勝，即過慢也。無勝我慢者，謂他無較我勝者。此於等而謂己等，即慢也。無等我慢者，謂他無等於我者。此於等而謂己勝，即過慢也。無劣我慢者，謂他無較我劣者。此於勝而謂己劣，即卑慢也。但此乃據發智論之說所解。故俱舍論十九釋前列之九慢已，即曰：「如是且依發智論釋，依品類足釋慢類者，且我勝慢從三慢出。謂慢、過慢、慢過慢三，由觀劣等勝境別故。」是即我勝慢之中，若觀劣境而謂己勝，即是慢。觀等境而謂己勝，即是過慢。觀勝境而謂己勝，即是慢過慢明矣。餘八慢亦如是自三慢出。准於前解可知也。又詳於品類足論一，大毘婆沙論百九十九，唯識論述記六等。



