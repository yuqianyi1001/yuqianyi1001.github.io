---
title: 衣珠
source: deerpark.app
---
### 丁福保佛學大辭典

【譬喻】法華七喻之一。佛性譬之衣中之寶珠也。法華經五百授記品曰：「譬如有人至親友家，醉酒而臥。是時親友，官事當行。以無價寶珠，繫其衣裏，與之而去。其人醉臥，都不覺知。起已遊行，到於他國。為衣食故，勤力求索，甚大艱難。若少有所得，便以為足。於後親友，會遇見之而作是言：咄哉丈夫，何為衣食，乃至如是！我昔欲令汝得安樂五欲自恣，於某年日月，以無價寶珠，繫汝衣裏。今故現在，而汝不知。勤苦憂惱，以求自活，甚為痴也！汝今可以此寶貿易所須，常可如意無所乏短。」楞嚴經四曰：「譬如有人於自衣中，繫如意珠。不自覺知，窮露他方，乞食馳走。」文句記三下曰：「眾生身中，有昔種緣，名為衣珠。」



