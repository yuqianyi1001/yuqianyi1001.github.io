---
title: 八識規矩
source: deerpark.app
---

### 丁福保佛學大辭典

【書名】天親宗相撮瑜伽百卷為嗢陀藍。護法愍迷，造成唯識論解三十頌。闡發慈氏之奧典。十師精貫，百卷洞該。類聚群分，各遵其本。玄奘大師糅茲十釋，譯成十卷。既使文同義異者，若出一師。然而記憶猶艱。乃造八識頌，以統其緒。謂之規矩者，眼耳鼻舌身意末那阿賴耶之八識，行相心所緣性量境界地諸法各有定斷故也。見相宗八要中。茲將本書各家之註述列之如下。八識規矩補註二卷。明晉泰補註。○八識規矩補註證義一卷。明明昱證義。○八識規矩略說一卷。明正誨略說。○八識規矩頌解一卷。明真可述。○八識規矩通說一卷。明德清述。○八識規矩纂釋一卷。明廣益纂釋。○八識規矩直解一卷。明智旭解。○八識規矩淺說一卷。行舟說。○八識規矩頌註一卷。行舟註。○八識規矩論義一卷。性起論釋。善漳等錄。


