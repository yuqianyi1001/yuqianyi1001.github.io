---
title: 香飯
source: deerpark.app
---
### 丁福保佛學大辭典

【傳說】維摩自香積佛之世界齎供一會之大眾者。維摩經香積佛品曰：「舍利弗心念：日時欲至，此諸菩薩，當於何食？時維摩詰。知其意而語言：佛說八解脫，仁者受行，豈離飲食而聞法乎。若欲食者，且待須臾。當令汝得未曾有食。（中略）於是維摩詰，不起於座。居眾會前，化作菩薩。相好光明，威德殊勝。蔽於眾會，而告之曰：汝往上方界分，度如四十二恒河沙佛土，有國名眾香，佛號香積。與諸菩薩，方共坐食。汝往到彼，如我辭曰：維摩詰稽首世尊足下，（中略）願得世尊所食之餘，當於娑婆世界施作佛事，令此樂少法者得弘大道。（中略）於是香積如來，以眾香鉢盛滿香飯與化菩薩，時彼九百萬菩薩俱發聲言：我欲詣娑婆世界供養釋迦牟尼佛，并欲見維摩詰等諸菩薩眾。佛言可往。（中略）時化菩薩，既受鉢飯，與彼九百萬菩薩，俱受佛威神力及維摩詰力，於彼世界，忽然不現。須臾之間，至維摩詰舍。時維摩詰即化作九百萬師子之座，嚴好如前。諸菩薩皆坐其上。時化菩薩，以滿鉢香飯，與維摩詰。香飯普熏毘耶離城及三千大千世界。（中略）時維摩詰，語舍利弗等諸大聲聞：仁者可食如來甘露味飯，大慈所熏，無以限意食之使不消也。有異聲聞，念是飯少，而此大眾人人當食。化菩薩曰：勿以聲聞小德小智稱量如來無量福慧，四海有竭，此飯無盡。使一切人食摶若須彌，乃至一劫，猶不能盡。（中略）於是鉢飯，悉飽眾會，猶故不賜。」



