---
title: 俱胝一指
source: deerpark.app
---
### 佛光大辭典

禪宗公案名。又作俱胝豎指、一指頭禪。此公案述唐代俱胝和尚對參學者僅豎一指，別無餘言。據景德傳燈錄卷十一載，俱胝初住庵時，有尼師名實際，戴笠執錫繞師三匝言（大五一·二八八上）：‘道得即拈下笠子。’如是三問，師皆無對。尼便去。師雲：‘日勢稍晚，且留一宿。’尼答：‘道得即宿。’師又無對。尼去後，師心大慚，起大疑及勇猛精進之心。其後，天龍和尚至庵，師即迎禮，具陳前事，天龍豎一指示之，師當下大悟。自此凡有學者參問，師唯舉一指，無別提唱。有一童子于外亦學和尚豎指，歸而舉似師，師以刀斷之，童子哀叫走出。師喚童，童子回首，師豎起指頭，童子豁然而悟。師將示寂，謂眾曰（大五一·二八八上）：‘吾得天龍一指頭禪，一生用不盡。’言訖示寂。蓋宇宙所有森羅萬象，均以真如為體，故論其體性即平等一如，一現象之實體即為萬象之實體，萬象之實體不外一現象之實體。俱胝之一指，即是全宇宙；全宇宙之山河大地，森羅萬象，盡入此一指之內。﹝碧岩錄第十九則、從容錄第八十四則、無門關第三則、五燈會元卷四﹞



### 丁福保佛學大辭典

【公案】碧嚴十九則曰：「俱胝指頭禪。」從容錄八十四則曰：「俱胝一指。」無門關三則曰：「俱胝竪指。」五燈會元四曰：「杭州天龍和尚法嗣婺州金華山俱胝和尚，初住菴時，有尼名實際來，戴笠子，執錫遶師三匝，曰：道得即下笠子。如是三問，師皆無對，尼便去。師曰：日勢稍晚，何不且住？尼曰：道得即住。師父又無對。尼去後，師歎曰：我雖處丈夫形，而無丈夫氣。不如棄庵往諸方，參尋知識去。其夜山神告曰：不須離此，將有肉身菩薩來為和尚說法。逾旬，果天龍和尚到庵。師即迎禮，具陳前事。龍竪一指示之。師當下大悟。自此凡有學者參問，師唯舉一指無別提唱。有一童子，每見人問事，亦竪指。人謂師曰：和尚，童子亦會佛法，凡有問，皆如和尚竪指。師一日潛袖刀子問童曰：聞汝會佛法，是否？童曰是。師曰如何是佛？童堅起指頭。師以刀斷其指。童叫喚走出。師召童子，童回首。師曰：如何是佛？童舉手不見指頭，豁然大悟。師將入寂，謂眾曰：吾得天龍一指禪，一生用不盡。言訖示滅。」



