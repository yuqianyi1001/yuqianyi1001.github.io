---
title: 三十二應
source: deerpark.app
---

### 陳義孝佛學常見辭彙

楞嚴經所說觀音菩薩普門示現之三十二應身，即佛身、獨覺身、緣覺身、聲聞身、梵王身、帝釋身、自在天身、大自在天身、天大將軍身、四天王身、四天王太子身、人王身、長者身、居士身、宰官身、婆羅門身、比丘身、比丘尼身、優婆塞身；優婆夷身、女主國夫人命婦大家身、童男身、童女身、天身、龍身、藥叉身、乾闥婆身、阿修羅身、緊那羅身、摩羅伽身、人身、非人身。



### 三藏法數

﹝出楞嚴經﹞ 謂觀世音菩薩，於往昔無數恒河沙劫，有佛名觀世音，蒙彼如來，授以如幻聞熏聞修金剛三昧，同佛慈悲，拔苦與樂，身成三十二應，入諸國土，化一切眾生也。（劫，梵語具云劫波，華言分別時節。聲教熏習，故曰聞熏；聞而復修，故曰聞修。金剛有堅利之能，以喻三昧之力也。梵語三昧，華言正定。） 〔一、佛身應〕，佛，梵語具云佛陀，華言覺。謂若諸菩薩，入三摩地，進修無漏勝解現圓，觀世音菩薩即應現佛身，而為說法，令其解脫也。（梵語三摩地，華言等持。進修無漏勝解現圓，謂修無為之法，即趣入三摩地，得無漏勝解，究竟圓成也。） 〔二、獨覺應〕，出無佛世，無師自悟，故名獨覺。謂若諸有學，寂靜妙明，勝妙現圓，菩薩即於彼前，應現獨覺身而為說法，令其解脫也。（有學者，有所學也。謂第三阿那含果已前，俱屬有學。勝妙現圓者，能妙萬物以明自性，究竟圓成也。） 〔三、緣覺應〕，因觀十二因緣，覺真諦理，故名緣覺。謂若諸有學，斷十二因緣，緣斷勝性，勝妙現圓，菩薩即於彼前，應現緣覺身而為說法，令其解脫也。（十二因緣者，一無明、二行、三識、四名色、五六入、六觸、七受、八愛、九取、十有、十一生、十二老死也。緣斷勝性者，謂觀因緣得斷煩惱，而證勝妙之性也。） 〔四、聲聞應〕，聞佛聲教，故曰聲聞。謂若諸有學，得四諦空，修道入滅，勝性現圓，菩薩即於彼前，應現聲聞身而為說法，令其解脫也。（得四諦空者，謂觀苦集滅道四諦，證真空理也。修道入滅，勝性現圓者，謂從三果入滅，將登第四無學果位，勝妙之性，現前圓成也。） 〔五、梵王應〕，梵王者，即色界初禪天主也。謂若諸眾生，欲心明悟，不犯欲塵，欲身清淨，菩薩即於彼前，應現梵王身而為說法，令其解脫也。 〔六、帝釋應〕，帝釋，即忉利天主。梵語釋提桓因，華言能天主。言帝釋者，華梵雙舉也。謂若諸眾生，欲為天主，統領諸天；菩薩即於彼前，應現帝釋身而為說法，令其成就也。（梵語忉利，華言三十三。） 〔七、自在天應〕，自在天者，即欲界第五天也。謂若諸眾生，欲身自在，遊行十方，菩薩即於彼前，應現自在天身而為說法，令其成就也。 〔八、大自在天應〕，大自在天者，即欲界第六天主也。謂若諸眾生，欲身自在，飛行虛空，菩薩即於彼前，應現大自在天身而為說法，令其成就也。 〔九、天大將軍應〕，天大將軍，即帝釋天主之大將軍也。謂若諸眾生，愛統鬼神，救護國土，菩薩即於彼前，現天大將軍身而為說法，令其成就也。 〔十、四天王應〕，四天王：東方持國天王、南方增長天王、西方廣自天王、北方多聞天王也。謂若諸眾生，愛統世界，保護眾生，菩薩即於彼前，應現四天王身而為說法，令其成就也。 〔十一、四天王太子應〕，謂若諸眾生，愛生天宮，驅使鬼神，菩薩即於彼前，應現四天王太子身而為說法，令其成就也。 〔十二、人王應〕，謂若諸眾生，樂為人王，菩薩即於彼前，應現人王身而為說法，令其成就也。 〔十三、長者應〕，謂若諸眾生，愛主族姓，世間推讓，菩薩即於彼前，應現長者身而為說法，令其成就也。 〔十四、居士應〕，謂若諸眾生，愛談名言，清淨自居，菩薩即於彼前，應現居士身而為說法，令其成就也。（名言者，名教典雅之言也。） 〔十五、宰官應〕，謂若諸眾生，愛治國土，剖斷邦邑，菩薩即於彼前，應現宰官身而為說法，令其成就也。 〔十六、婆羅門應〕，梵語婆羅門，華言淨行。謂若諸眾生，愛諸數術，攝衛自居，菩薩即於彼前，應現婆羅門身而為說法，令其成就也。（數術者，咒禁筭藝、調養方法之類是也。攝衛者，收攝其心，衛護身口也。） 〔十七、比丘應〕，梵語比丘，華言乞士。謂若有男子，好學出家，持諸戒律，菩薩即於彼前，應現比丘身而為說法，令其成就也。 〔十八、比丘尼應〕，梵語尼，華言女。謂若有女人好學出家，持諸禁戒，菩薩即於彼前，應現比丘尼身而為說法，令其成就也。 〔十九、優婆塞應〕，梵語優婆塞，華言清淨士。謂若有男子，樂持五戒，菩薩即於彼前，應現優婆塞身而為說法，令其成就也。（五戒，不殺、不盜、不邪淫、不妄語、不飲酒也。） 〔二十、優婆夷應〕，梵語優婆夷，華言清淨女。謂若有女子，五戒自居，菩薩即於彼前，應現優婆夷身而為說法，令其成就也。 〔二十一、女主應〕，女主，天子之后也。謂若有女人，內政立身，以修家國，菩薩即於彼前，應現女主身及國夫人命婦大家而為說法，令其成就也。 〔二十二、童男應〕，謂若有眾生，不壞男根，菩薩即於彼前，應現童男身而為說法，令其成就也。 〔二十三、童女應〕，謂若有處女，愛樂處身，不求侵暴，菩薩即於彼前，應現童女身而為說法，令其成就也。 〔二十四、天應〕，謂若有諸天，樂出天倫，菩薩即應現天身而為說法，令其成就也。（倫，類也。） 〔二十五、龍應〕，謂若有諸龍，樂出龍倫，菩薩即應現龍身而為說法，令其成就也。 〔二十六、藥叉應〕，梵語藥叉，亦云夜叉，華言勇健。謂若有藥叉，樂度本倫，菩薩即於彼前，應現藥叉身而為說法，令其成就也。 〔二十七、乾闥婆應〕，梵語乾闥婆，華言香陰，即帝釋樂神也。謂若乾闥婆，樂脫其倫，菩薩即於彼前，應現乾闥婆身而為說法，令其成就也。 〔二十八、阿修羅應〕，梵語阿修羅，華言無端正，以形貌醜陋故也。謂若阿修羅，樂脫其倫，菩薩即於彼前，應現阿修羅身而為說法，令其成就也。 〔二十九、緊那羅應〕，梵語緊那羅，華言疑神，又云人非人，以頭上有角似人而非人也。謂若緊那羅，樂脫其倫，菩薩即於彼前，應現緊那羅身而為說法，令其成就也。 〔三十、摩呼羅伽應〕，梵語摩呼羅伽，華言大蝮行，即大蟒蛇也。謂若摩呼羅伽，樂脫其倫，菩薩即於彼前，應現摩呼羅伽身而為說法，令其成就也。 〔三十一、人應〕，謂若諸眾生樂人、修人，菩薩即於彼前，應現人身而為說法，令其成就也。（樂人、修人者，謂愛樂人身，而修人之行也。） 〔三十二、非人應〕，非人即鬼畜之類也。謂若諸非人，有形無形，有想無想，樂度其倫，菩薩即於彼前，皆現其身而為說法，令其成就也。



### 丁福保佛學大辭典

【術語】由觀音普現色身三昧應現之三十二身也。楞嚴經六曰：「我身成三十二應，入諸國土。」法華經所說三十三身與此大同小異。一佛身，二獨覺身，三緣覺身，四聲聞身，五梵王身，六帝釋身，七自在天身，八大自在天身，九天大將軍身，十四天王身，十一四天王太子身，十二人王身，十三長者身，十四居士身，十五宰官身，十六婆羅門身，十七比丘身，十八比丘尼身，十九優婆塞身，二十優婆夷身，廿一女主國夫人命婦大家身，廿二童男身，廿三童女身，廿四天身，廿五龍身，廿六藥叉身，廿七乾闥婆身，廿八阿修羅身，廿九緊那羅身，三十摩睺羅迦身，三十一人身，三十二非人身。



### 佛光大辭典

指觀世音菩薩為濟度眾生，順應各種機類而示現之三十二種形相。全稱妙淨三十二應入國土身。據首楞嚴經卷六載，其示現之相及應化因緣（應以何種身分得度者，即現何種身相為其說法，令彼解脫）為：(一)佛身應，若見諸菩薩入三摩地，進修無漏，勝解現圓時，則于彼前應現佛身，而為說法。(二)獨覺應，若諸有學寂靜妙明，勝妙現圓，則于彼前應現獨覺身，而為說法。(三)緣覺應，已斷十二因緣者，緣斷勝性，勝妙現圓，即于彼前應現緣覺身，而為說法。(四)聲聞應，得四諦空者，修道入滅，勝性現圓，則于彼前應現此身，而為說法。(五)梵王應，若諸眾生，欲心明悟，不犯欲塵，欲身清淨，則應現梵王身，而為說法。(六)帝釋應，若諸眾生欲為天王，統領諸天，則應現此身，而為說法，令彼成就。(七)自在天應，自在天為欲界第五天，若諸眾生欲身自在遊行十方，即于彼前應現此身，而為說法。(八)大自在天應，大自在天為欲界第六天主，若諸眾生欲身自在飛行虛空，則現此身，而為說法，令其成就。(九) 天大將軍應，若諸眾生愛統鬼神、救護國土，即現此身而為說法。(十)四天王應，四天王為東方持國天王、南方增長天王、西方廣目天王、北方多聞天王。若諸眾生愛統世界、保護眾生，即于彼前現此身，而為說法。(十一)四天王太子應，若諸眾生愛生天宮，驅使鬼神，則于彼前現此身，而為說法。(十二)人王應，若諸眾生，樂為人王，菩薩即于彼前，應現此身而為說法。 (十三)長者應，若諸眾生愛主族姓，世間推讓，即應現此身，而為說法。(十四)居士應，若諸眾生愛談名言，清淨自居，即應現此身，而為說法。 (十五)宰官應，若諸眾生愛治國土、剖斷邦邑，即應現此身，而為說法令彼成就。(十六)波羅門應，若諸眾生愛諸數術，攝衛自居，則應現此身，而為說法。(十七)比丘應，若有男子好學出家，持諸戒律，即于彼前應現此身，而為說法。(十八)比丘尼應，若有女人好學出家，持諸禁戒，即于彼前，應現此身，而為說法。(十九)優婆塞應，若有男子樂持五戒，即應現此身，而為說法。(廿)優婆夷應，若有女人，五戒自居，即應現此身，而為說法。 (廿一)女主應，女主即天子之後。若有女人，內政立身以修家國，即應現此身，而為說法。(廿二)童男應，若有眾生不壞男根，即應現此身，而為說法。(廿三)童女應，若有處女愛樂處身，不求侵暴，即應現此身，而為說法。(廿四)天應，若有諸天樂出天倫，則應現天身，而為說法。(廿五)龍應，若有諸龍，樂出龍倫，即應現此身，而為說法。(廿六)藥叉應，藥叉，又作夜叉。若有藥叉樂度本倫，即現此身，而為說法。(廿七)乾闥婆應，乾闥婆，即帝釋天之樂神。若有幹闥婆樂脫其倫，即應現此身，而為說法。(廿八)阿修羅應，若阿修羅樂脫其倫，即應現此身，而為說法。(廿九)緊那羅應，緊那羅，又作‘人非人’，頭上有角，似人而非人。若緊那羅，樂脫其倫，即應現此身，而為說法。(卅)摩呼羅伽應，摩呼羅伽，即大蟒蛇。若摩呼羅伽，樂脫其倫，即應現此身，而為說法。 (卅一)人應，若諸眾生愛樂人身，修人之行，即現人身，而為說法。(卅二)非人應，非人即鬼畜之類。若諸非人有形、無形，有想、無想，樂度其倫，則于彼前應現其身，而為說法，令彼解脫。其中獨覺應、緣覺應重復，四天王應、四天王太子應、女主應皆為集合身而非一身。此三十二應系菩薩以三昧聞薰、聞修、無作之妙力所得之自在成就。與法華經普門品所說之三十三身大同小異。﹝大薩遮尼幹子所說經卷十、觀音義疏卷下、法華玄論卷十﹞（參閱‘三十三身’513）


