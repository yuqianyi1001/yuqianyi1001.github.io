---
title: 權實不二門
source: deerpark.app
---
### 佛光大辭典

為天台宗‘十不二門’之一。天台宗謂權實諸法相融、平等無二，稱為權實不二。‘權實’指權假與真實。就人而言，九界為權，佛界為實。就法而言，法華經以前之四時三教為權，純圓獨妙之法華教法為實。‘不二’一詞，旨在泯除權實之相對性，而彰顯其絕待究竟之理。蓋于天台所判五時之中，于前四時，尚須藉權實教法之相對性以攝引眾生；至第五法華會時，則權實相融而平等絕待，無差別相。

法華玄義釋簽卷十四（大三三·九一九下）：‘權實不二門者，平等大慧常鑑法界，亦由理性九權一實，實復九界，權亦復然。權實相冥，百界一念，不可分別，任運常然。’此謂理性之凡心本圓具九權一實；即佛界之‘實’具足九界之‘權’，而九界之‘權’亦具足佛界之‘實’。由是，則權實平等，百界融泯，全在此近要之一念中，故觀一念而照三千之妙境時，即能成就初心之修觀，此乃天台宗‘觀心’法門之要旨。﹝法華玄義卷七、十不二門指要鈔卷下﹞（參閱‘十不二門’374）



### 三藏法數

權謂權謀，即九界七方便之法也；實謂真實，即佛界圓乘之法也。蓋法華已前，四時未會，權實不融。至法華開顯九界七方便之權，即是佛界圓乘之實。實即是權，權即是實；實外無權，權外無實。皆稱秘妙，故云不二。此之不二，不出一念。故心法妙所以為門也。（七方便者，方即方法，便即便宜。謂藏通兩教二乘為四，及藏通別三教菩薩共為七，以其同修方便之道故也。）



### 陳義孝佛學常見辭彙

十不二門之一。



### 丁福保佛學大辭典

【術語】十不二門之一。明三乘權教即一乘實教之不二之理。法華文句三下曰：「若雙照，則權即是實，實即是權，雖二而不二。」又見十不二門指要鈔下。



