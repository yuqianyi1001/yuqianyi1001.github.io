---
title: 便膳那
source: deerpark.app
---

### 丁福保佛學大辭典

【術語】Vyañjana，又作便善那，[扁*瓜]饍那，便社那。舊譯曰味。新譯曰文。能顯之義，以文能顯義故也。俱舍光記五曰：「梵云便饍那，唐言文。是能彰顯義，近顯名句，遠顯於義。西國俗呼扇鹽酢等，亦名便饍那，亦是能顯義。扇能顯風，鹽等能顯食中味也。舊譯為味，譯者訛也。」唯識述記二末曰：「梵云便饍那，此有四義：一扇，二相好，三根形，四味。此即是鹽，能顯諸物中味故。味即是文，如言文義巧妙等目之為便饍那。此中四義總是一顯義，古德說名為味。」飾宗記六本曰：「便社那，此云文也。」玄應音義二十三曰：「文身，梵言[扁*瓜]饍那，此言顯了。但以文能顯義故代之，舊言味身，或言字身一也。」


