---
title: 毘伽羅
source: deerpark.app
---
### 丁福保佛學大辭典

【雜名】Vyākaraṇa，新譯曰毘耶羯刺諵，又云毘何羯唎拏。譯曰聲明記論。關於五明中聲明，即語學之俗書總名也。慈恩寺傳三曰：「印度梵書名為記論，其源無始，莫知作者。每於劫初，梵王先說，傳授天人。以是梵王所說，故曰梵書。其言極廣，有百萬頌，即舊譯云毘伽羅論者是也。然其音不正。若正，應云毘耶羯刺諵（音女咸反），此翻為聲明記論。以其廣記諸法能詮，故名聲明記論。昔成劫之初，梵王先說，具百萬頌。後至住劫之初，帝釋復略為十萬頌。其後北印度健駄羅國婆羅門覩羅邑波膩尼仙又略為八千頌，即今印度現行者是也。近又南印度婆羅門為南印度王，復略為二千五百頌，邊鄙諸國多盛流行，印度博學之人所不遵習。此並西域音字之本，其支分相助者。復有記論略經，有一千頌，又有字體三百頌。又有字緣兩種：一名間擇迦，三千頌。二名溫那地，二千六百頌。此別辯字緣字體。又有八界論八百頌，此中略合字之緣體。」

寄歸傳四謂：「一、創學悉談章，亦名悉地羅窣覩Siddhir astu，此云成就吉祥章，本有四十九字，共相乘轉，成十八章，總有一萬餘字，合三百餘頌（以三十二字為一頌）。相傳是大自在天所說，六歲童子學之，六月方了。

二、蘇呾羅Sutra，一切聲明根本經也。譯略詮，謂略詮要義，有一千頌。是波尼儞Paṇini仙所造，八歲童子誦八月。

三、駄覩章Dhatu，有一千頌，專明字元，功用如上經。

四、三棄羅章Khila，棄羅者，荒梗之義，如田夫開創疇畎，故可云三荒章：一頞瑟吒駄覩Astadhātu，有一千頌，使曉七例（即八轉聲，即蘇槃多聲，Subanta），十羅聲（有十種羅字，明三世之異），述二九之韻（丁岸多聲之十八轉）。二文茶（Maṇḍa Muṇḍa）凡一千頌，明合成之字體，如樹之一目，梵云苾力叉Vṛkṣa，引二十餘句經文共相雜糅，方成一事之號。三鄔拏地Uṇadi，則與上文茶大同，廣略為異。此三荒章，十歲童子三年勤學，方解其義。

五、苾栗底蘇呾羅Vrtti－sutra，即前蘇呾羅之釋。於上古作釋，其類多，於中妙者十八千頌，中天竺那蘭陀寺學士闍耶昳底Jayāditya所造。歿，距今三十載。已上聲明論之五經，猶如支那之五經。

六、朱儞Curṇi，有二萬四千頌，釋苾栗底蘇呾羅，學士鉢顛社羅Patañjali所造。明習前經。學之，三年方了。

七、伐[木*致]呵利論Bhartrhari－śāstra，有二萬五千頌，釋前之朱儞，大學士伐[木*致]呵利所造。是護法Dharmapāla同時人。歿，距今四十年。

八、薄伽論Vākyapadiya，頌有七千，釋七千頌。述聖教量及比量之義，作者同上。

九、蓽拏，有本頌三千，伐[木*致]呵利所造。釋有一萬四千頌，護法菩薩所造。極天地之奧秘，窮人倫之精華。若人學至此，方曰善解聲明。」

唯識樞要上末曰：「劫初梵王創造一百萬頌聲明論，後帝釋略為十萬頌，次有迦多沒羅仙，略為一萬二千頌。次有波膩尼仙，略為八千頌。已上四論總名處所，為根本之聲明也。今現行者僅為後二經。又有聲明論三百頌，波膩尼仙所造。有聲明略本頌一千頌，後有八界論八百頌。又有聞釋迦論一千五百頌。又有溫那地論二千五百頌。此五聲明並名根裁，為根本之處所聲明生智解之所依也。然護法菩薩造二萬五千頌，名雜寶聲明論（寄歸傳所謂蓽拏也），西方以聲明為究竟之極論，盛行於世。」百論疏上之下曰：「毘伽羅論釋諸音聲法。」涅槃經疏五曰：「毘伽羅論者，此云字本論。」婆藪槃豆法師傳曰：「八部毘伽羅論及四皮陀六論。」



