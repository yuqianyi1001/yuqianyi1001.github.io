---
title: 然燈佛
source: deerpark.app
---
### 佛光大辭典

然燈，梵名Dīpaṃkara  ，音譯提和竭羅、提洹竭。又作燃燈佛、普光佛、錠光佛。為于過去世為釋迦菩薩授成道記前別之佛。修行本起經卷上載，提和衛國（梵Dīpavatī  ）有聖王，名燈盛，王臨命終時將國付託太子錠光。太子知世之無常，復授國于其弟，而出家為沙門，後成佛果。時有梵志儒童，值遇錠光佛之遊化，買花供佛，佛為儒童授來世成道之記，此儒童即後來之釋迦牟尼佛。﹝過去現在因果經卷一、賢愚經卷三、無量壽經卷上、放光般若經卷六、心地觀經卷一、大智度論卷九﹞



### 丁福保佛學大辭典

【佛名】梵名Dipaṁkara，提洹竭，提和竭羅，瑞應經譯曰錠光，智度論譯曰然燈。錠為燈之足，釋迦如來因行中第二阿僧祇劫滿時逢此佛出世，買五華之蓮，以供養佛，髮布於泥，令佛蹈之，以受未來成佛之記別。智度論九曰：「如然燈佛，生時一切身邊如燈，故名然燈太子。作佛亦名然燈，舊名錠光佛。」四教集解中曰：「亦名然燈，亦名錠光。有足名錠，無足名燈。錠字或作定字，非也。」瑞應經上曰：「錠光佛時，釋迦菩薩名儒童，見王家女曰瞿夷者，持七枝青蓮華，以五百金錢買五莖蓮，合彼女所寄托二枝為七莖蓮奉佛。又見地泥濘，解皮衣覆地，不足，乃解髮布地，使佛蹈之而過，佛因授記曰：是後九十一劫，名賢劫，汝當作佛，號釋迦文如來。」心地觀經一曰：「昔為摩納仙人時，布髮供養然燈佛，以是精進因緣故，八劫超於生死海。」（摩納Mānava譯儒童）。



