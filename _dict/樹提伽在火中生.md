---
title: 樹提伽在火中生
source: deerpark.app
---

### 丁福保佛學大辭典

【傳說】有大長者，其家巨富，年老無子，忽懷孕，因問六師外道，六師咸言：是女而不長命。及其問佛，佛說其為男，長年具德。六師聞之，心生嫉妒，以菴羅卑和合毒藥使服之，服已尋死。長者多積薪火葬。是時死尸火燒腹裂，子從中出，端坐火中，猶如鴛鴦處於蓮華臺。佛告耆婆，汝往火中抱兒來。耆婆欲往，六師告曰：相害不能脫。耆婆言如來之使，雖入阿鼻獄猛火，尚不能燒，況世間火耶？爾時耆婆入火，猶如入清涼大河水中，乃抱持其兒還。長者云：願如來立名字。佛曰：是兒生於猛火中，火名樹提，應名樹提。見涅槃經師子吼品。


