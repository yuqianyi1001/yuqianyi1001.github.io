---
title: 華色為提婆所害
source: deerpark.app
---
### 丁福保佛學大辭典

【故事】有華色比丘尼，呵提婆之不法，為彼所害。蓋與最初見佛之華色為同人也，何則？彼為見佛化輪王，其活潑之狀與呵提婆之勢，其行為相似也。智度論十四曰：「提婆達多，便生惡心，推山壓佛。金剛力士以金剛杵而遙擲之，碎石迸來，傷佛足。華色比丘尼呵之，復以拳打尼，尼即時眼出而死。」涅槃經十九曰：「如來有弟提婆達多，破壞眾僧，出佛身血，害蓮華比丘尼，作三逆罪。」摩訶摩耶經下曰：「時鬱波羅比丘尼，從王宮出，而於門外見提婆達多，即呵之言：汝令釋種不得熾盛，於佛法中作大留礙。時提婆達多，聞此語已，極大忿怒，即以手拳而打其頭。彼比丘尼，尋便命終。」此外更有二蓮華色女與一蓮華女。見蓮華色女及蓮華女條。

參照：<a href="/dict/蓮華色女">蓮華色女</a>

參照：<a href="/dict/蓮華女">蓮華女</a>



