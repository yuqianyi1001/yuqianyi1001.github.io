---
title: 十塔
source: deerpark.app
---

### 丁福保佛學大辭典

【名數】東晉法顯譯大般涅槃經下曰：「時八王既得舍利，踴躍頂戴，還於本國，各起兜婆。彼婆羅門從諸力士乞分舍利瓶，自起兜婆。諸力士等取其一分，於闍維處合餘灰炭而起兜婆。如是凡起十處兜婆。」阿育王經六曰：「佛入涅槃，起八舍利塔，第九甖塔，第十炭塔。」又後分涅槃經條目曰：「閻浮中有十塔，八者舍利塔，第九瓶塔，第十炭塔。」涅槃經疏三德指歸二十曰：「即分舍利以為八分。瓶塔第九，灰塔第十。」此十塔之明證也。然般泥洹經下以為十一塔，謂「舍利八分為八塔，第九甖塔，第十定塔，第十一灰塔」云。其中八塔，謂拘尸國、波波國、遮羅國、羅摩伽國、毘留提國、迦維羅國、毘舍離國、摩迦陀國之眾，各得一分舍利，歸於本國，以造立供養者。一說：頂塔、牙塔、齒塔、髮塔、爪塔、衣塔、鉢塔、錫塔、瓶塔、輿塔，號為十塔。然未詳所據。


