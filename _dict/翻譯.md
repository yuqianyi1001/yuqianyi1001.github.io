---
title: 翻譯
source: deerpark.app
---
### 佛光大辭典

又作譯。蓋佛教本源于印度，隨著教義之傳布與信仰人數之日增，業已超越種族，廣傳至其他各民族，佛教經典亦隨之被譯成各種語言。釋尊成道後即以各地方言說法，而未採用雅語（chandas），其意在使教法普遍傳布。佛陀入滅後，印度本土結集經典，主要使用梵語及巴利語（Pāli），繼之乃有諸國語譯之佛典出現。其彼此之關系，如表所示。由表中，亦可知梵語佛典大多隨印度佛教之衰微而散逸。今殘存于尼泊爾、西藏、中亞等地之經典，僅為其中一小部分。故譯自梵語系統之漢譯經典與藏譯經典之價值乃相對提高。﹝佛祖統紀卷四十三、卷五十三、宋高僧傳卷一、卷三、法苑珠林卷一○○、翻譯名義集卷一、隋書經籍志﹞（參閱‘譯經’6806）



### 三藏法數

翻譯者，謂翻梵語而為華言也。又譯之為言，易也。以華夏之言，易彼梵語，俾大法以流通，如摩騰初至於漢，譯四十二章經之類是也。



### 丁福保佛學大辭典

【雜語】轉梵語而成漢言也。亦作繙譯。隋書經籍志曰：「漢桓帝時，有安息國沙門安靜，齋經至洛，翻譯最為通解。」宋僧傳二曰：「譯之言易也，謂以所有見所無也。」同三曰：「如翻錦繡，背面俱花但其花有左右不同。」翻譯名義集一曰：「夫翻譯者，謂翻梵天之語，轉成漢地之言，音雖似別，義則大同。宋僧傳云：如翻錦繡，背面俱華，但左右不同耳，譯之言易也。謂以所有，易其所無，故以此方之經，而顯彼土之法。周禮掌四方之語，各有其官，東方曰寄，南方曰象，西方曰狄鞮，北方曰譯。今通西言而云譯者，蓋漢世多事北方，而譯官兼善西語。故摩騰始至，而譯四十二章，固稱譯也。」又卷三曰：「彥琮法師云：夫預翻譯，有八備十條：一誠心受法，志在益人；二將踐勝場，先牢戒足；三文詮三藏，義貫五乘；四傍涉文史，工綴典詞，不過魯拙；五[怡-台+禁]抱平恕，器量虛融，不好專執；六沈於道術，淡於名利，不欲高衍；七要識梵言，不附彼學；八傳閱蒼雅，麤諳篆隸，不昧此文。十條者：一句韻，二問答，三名義，四經論，五歌頌，六咒功，七品題，八專業，九字部，十字聲。」



