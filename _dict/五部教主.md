---
title: 五部教主
source: deerpark.app
---

### 三藏法數

﹝出大樂金剛不空真實三昧耶經理趣釋﹞ 部謂部類，教謂言教，主即主宰。此之五部，乃是如來金剛不空真實三昧法門也。而依五方立五部，以五佛為主者，各有所表也。中方毗盧遮那，即釋迦如來也。四方四佛，乃釋迦化現，以表諸佛同一法身也。以如來入種種三摩地，說種種陀羅尼門，雖各分部類，各有壇法，而皆與般若理趣相應也。然此法門，為令眾生三業清淨，得金剛智三摩地，而行慧施，不為煩惱染汙，成就無上菩提，而證清淨法身也。（梵語三昧，華言正定。梵語毗盧遮那，華言遍一切處。梵語釋迦，華言能仁。梵語三摩地，華言等持。梵語陀羅尼，華言總持。梵語般若，華言智慧。三業者，身業、口業、意業也。金剛智者，如來智慧，無法不知，無惑不斷，如金剛至堅至利，故云金剛智也。） 〔一、中方灌頂部〕，灌頂，喻也。如輪王太子受儲君位，輪王乃取四大海水，灌太子頂，加以寶冠。以喻毗盧遮那，已得一切如來灌頂，受佛職位，而為三界法王。以清淨法界智，演說般若相應陀羅尼，加持眾生，身口意業悉得清淨，亦受灌頂之位，而證清淨法身，是為灌頂部。故中央以毗盧遮那為教主也。（三界者，欲界、色界、無色界也。） 〔二、東方金剛部〕，金剛部者，謂如來證得佛地，觀眾生藏識中煩惱習氣，堅固難捨，以大空金剛智三摩地而摧破之，不離大圓鏡智而演說般若相應陀羅尼，令諸眾生得清淨三業，而悟本有不壞金剛佛性，是為金剛部。故東方以阿[門@(人/(人*人))]佛為教主也。（煩惱習氣者，煩惱餘習氣分也。大空者，即畢竟空也。梵語阿[門@(人/(人*人))]，華言不動。） 〔三、南方寶生部〕，寶生部者，謂如來得三界法王位，入金剛寶三摩地，愍念眾生，而行慧施，心無吝惜，三輪清淨，以平等性智，說諸陀羅尼，令諸眾生所求一切伏藏，皆得現前，而證得河沙功德，是為寶生部。故南方以寶生如來為教主也。（三輪清淨者，謂能施之人，所施之物，及受施之人，皆無取著也。） 〔四、西方蓮華部〕，蓮華部者，謂如來得自性清淨法身，而住雜染濁惡世界，不被一切煩惱染汙，猶如蓮華。入清淨三摩地，以妙觀察智，說諸陀羅尼，令諸眾生證悟清淨法界，如蓮華不染諸垢，具足一切無漏善法，是為蓮華部。亦名法部，謂以此法門，加持極樂世界，水鳥樹林，皆演法音。故西方以阿彌阤佛為教主也。（無漏者，不漏落三界生死也。梵語阿彌阤，華言無量壽。） 〔五、北方羯磨部〕，梵語羯磨，華言作法，又云辦事。謂佛持一切如來智印，入大悲三摩地，以成所作智，說諸陀羅尼，加持一切眾生，得無礙身語意業，令藏識中殺害雜深種子，悉盡無餘；一切事業，皆悉成就，是為羯磨部。故北方以不空成就如來為教主也。（藏識，即第八識也。）



### 丁福保佛學大辭典

【名數】謂金剛界五部之五智如來也。見金剛界條。

參照：<a href="/dict/金剛界">金剛界</a>



### 佛光大辭典

謂密教金剛界之五智如來。金剛界以大日、阿■、寶生、阿彌陀及不空成就等五智如來，配于佛部、金剛部、寶部、蓮華部及羯磨部，為五部之教主，或稱部主。（參閱‘五部’1154）


