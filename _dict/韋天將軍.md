---
title: 韋天將軍
source: deerpark.app
---

**來源：三藏法數**

<p>韋，梵語具云韋馱，華言智論。靈威要略曰：天神姓韋，諱琨，即南方天王八將之一臣也。四王合三十二將，此為其首。生知聰慧，早離塵欲，清淨梵行，修童真業，不受天欲；面受佛囑，外護佛法，統護三洲，利物弘化，大濟群生。故凡建伽藍，皆設像崇敬，以彰護法之功也。（三洲者，南贍部洲、東弗于逮、西瞿耶尼也。伽藍，梵語具云僧伽藍，華言眾園，即佛寺也。）</p>

**來源：丁福保佛學大辭典**

<p>【天名】姓韋，名琨，四天王之四王下各有八將軍，此南天王八將軍之一也。為南山道宣律師示現，南山依之著靈威要略並律相感通傳二書，律相感通傳云韋將軍，法苑珠林云天人韋琨，有擁護東西南三洲佛化之宿願，古來禪錄多與韋駄天混一，非也。感通傳曰：「有一天人來禮敬，敘暄涼已。曰：弟子姓王名蟠，（中略）弟子是南天韋將軍下之使者。將軍事務極多，擁護三洲之佛法。（中略）次又一天云：姓費氏，禮敬如前。云：弟子迦葉佛時，生在初天。在韋將軍下，諸天貪欲所醉，弟子以宿願力不受天欲，清淨梵行，偏敬毘尼。韋將軍童真梵行，不受天欲。一王之下有八將軍，四王三十二將，周四天下，往還護助諸出家人。」法苑珠林十六曰：「又有天人韋琨，亦是南天王八大將軍之一臣也。四天王合有三十二將，斯人為首。生知聰慧，早離欲塵，清淨梵行修童真業，面受佛囑弘護在懷，周統三洲住持為最。」</p>
