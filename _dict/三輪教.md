---
title: 三輪教
source: deerpark.app
---
### 佛光大辭典

教判名。(一)指梁·真諦依金光明經而立之三輪教，即：(一)轉法輪，佛成道後，于七年中轉小乘四諦之法輪。(二)照法輪，七年後說諸部之般若以明空，以空照有，故稱照法輪。(三)持法輪，三十年後說解深密經等，說空有，以持轉、照二輪，故稱持法輪。﹝華嚴玄談卷四﹞

(二)指嘉祥大師吉藏依法華經信解品而立之三種法輪，即：(一)根本法輪，指華嚴經，此經純為菩薩開顯一因一果之法門。(二)枝末法輪，指小乘諸經乃至方等、般若等諸大乘經。以鈍根者不堪聞一因一果，故將一佛乘分別為三乘教。(三)攝末歸本法輪，指法華經。即會三乘而歸于一佛乘。﹝法華遊意卷上﹞

(三)指玄奘依解深密經、瑜伽師地論等所立之三法輪，即：(一)轉法輪，指初時小乘經之有教。(二)照法輪，指第二時般若經之空教。(三)持法輪，指第三時解深密經等之中道教，此即法相宗之三時教。﹝華嚴五教章卷上、華嚴玄談卷四﹞



### 丁福保佛學大辭典

【名數】真諦三藏依金光明經而立三輪教：一、轉法輪。佛成道後於七年中轉小乘四諦之法輪而說空。二、照法輪。七年後說諸部之般若而明空，以空照有，故名照法輪。三、持法輪。三十年後說解深密經等，雙說空有，持轉照之二輪，故名持法輪。見華嚴玄談四。

三輪之嘉祥依法華經信解品而立三種法輪：一、根本法輪，華嚴經也。純為菩薩開一因一果之法門。二、枝末法輪，小乘諸經乃至方等般若諸大乘經也。鈍根之流，不堪聞一因一果，故於一佛乘分別為三。三、攝末歸本法輪，法華經也。會三乘而使歸於一佛乘也。見法華遊意上。

玄奘三藏，依深密經瑜伽論等之意而立三法輪。一、轉法輪。初時小乘經之有教也。二、照法輪。第二時般若經之空教也。三、持法輪。第三時解深密經等之中道教也（三藏所立與真諦大同小異其釋名同），是即法相宗之三時教也。見五教章上，華嚴玄談四。



