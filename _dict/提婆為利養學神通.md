---
title: 提婆為利養學神通
source: deerpark.app
---

### 丁福保佛學大辭典

【故事】有四說，一從佛學。五分律三曰：「時世尊受諸大聲聞與阿耨達龍王之請，調達未得神通，不能俱去，羞恥從佛，願學通法。佛為教於安居中得神通。」二從修羅陀比丘學。增一阿含經四十六曰：「提婆達多從修羅陀比丘學沙門威儀禮節。是時提婆達多請說神通道，比丘為說其法。達多不久而得。」三從十力迦葉波學。毘奈耶破僧事十三曰：「提婆達多未得聖果時世飢荒，乞食難得，有諸神通者或往他洲，或往天取食。提婆達多見之，欲得神通，詣佛請教。佛知彼起逆罪，勸三學不教通法。提婆去往憍陳如乃至五百上座請教。諸比丘知佛意，亦不教。更去詣十力迦葉波，彼不知佛聖意，即教之。達多受其教而得神通。」四從阿難學。出曜經十五曰：「時有比丘名調達，聰明廣學，十二年間坐禪入定，心不移易，誦佛經六萬，象不勝載。後意轉退，漸生惡念，意望供養，至世尊所，請說神通之法，世尊知彼惡意，說四非常法，不許通法。去至舍利弗目連所，二比丘亦同佛，調達念阿難我弟，彼必教我。詣阿難所請，阿難為說其法。調達聞已，在閑處專心一意，由麤入細，以心舉身，以身舉心，身心俱合，漸漸離地，乃至石壁無礙。」智度論十四、十誦律三十七亦同。


