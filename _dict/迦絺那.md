---
title: 迦絺那
source: deerpark.app
---

### 丁福保佛學大辭典

【衣服】Kaṭhina，又作迦提，羯絺那。衣名。譯曰堅實，功德。比丘九十日安居行終後，人所供養之衣，此衣依安居之功，有五種之德，故名功德衣。五德者，一受此功德衣上不行作法（一云說淨作法），畜餘分之衣，亦無罪（尋常以為長衣戒禁之）。二三衣之中，不攜一衣，經一宿亦無罪（尋常以為離三衣宿戒禁止之）。三應檀主別請亦無罪（尋常以為別眾食戒禁之）。四至午時受數度施主之齋亦無罪（尋常以為背請戒或展轉戒或處處食戒禁止之）。五至午時不告知同住之人而至施主之家亦無罪（尋常以為不囑同利入聚戒禁止之）。其功德衣，四周附緣，為五條式者，各條二分為一長一短，通計十隔。一功德衣，使眾僧和集於一處，行受衣作法，且定一人之持者使護持之，因而眾僧各得受衣之功德。其衣有由施主供之者，若無之時，則眾僧集而裁縫之。行事鈔上之四曰：「明了論云：本言迦絺那，為存略故，但云迦提，此翻為功德。以坐夏有功五利賞德也。」同上之四曰：「明了論翻為堅實也。」定賓之四分律戒本疏下曰：「迦絺那，此云堅實衣也。此衣以是堅財成，又令施主受堅實報，復令眾僧生得五利堅實功德，（中略）亦名功德衣也。」飾宗記八末曰：「一切堅物，皆稱迦絺那，如人煩惱強盛，名此人為迦絺那心人。」迦絺那之字意為堅，以麤制之綿布作之，亦云安居之功德堅實。以一日作終為法。十二月十五日用羯磨捨之。此衣諸說紛紛。後世註釋家之說，多不可信。


