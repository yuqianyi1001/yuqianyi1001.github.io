---
title: 華嚴經五周因果
source: deerpark.app
---

**來源：丁福保佛學大辭典**

<p>【術語】法華經有三周說法，而華嚴經有五周因果：一所信因果，於第一會之二品（就六十經而云），明舍那之果德及其佛過去因人普莊嚴童子之因行。是明舍那佛之因果者，故謂之所信因果。以佛之因果為行者所信也。二差別因果，由第二會名號品至第六會小相光明品間有二十八品，此中前二十五品明十信十住十行十回向十地差別之因，次三品明三德差別之果。因之云差別因果。三平等因果，第六會之餘普賢行品性起品之二品也。普賢行品圓融以上十信等之五十位說平等之因，性起品會以上三品，差別之果令歸於一法界之性起。因之因與果皆平等，故云平等因果。四成行因果，第七會離世間品之說也。此一品初明信住行向地之五行，後說八相成道。以此因行成此果行，故云成行因果。五證入因果，第八會之入法界品也。此一品有本末二會，於本會明佛自在現證入之果，於末會明善財童子證入法界之因。因之而曰證入因果。華嚴一經，僅五周因果之說而已。見探玄記一。</p>
