---
title: 大辯才天
source: deerpark.app
---
### 丁福保佛學大辭典

【天名】又曰：大辯天、大辯功德天、辯才天、大辯才功德天、辯天，作辨財者非也。又名美音天、妙音天、妙天音樂等。或為男天，或為女天，但以為女天者多。大日經疏五曰：「次北置薩囉薩伐底Sarasvati，譯云妙音樂天，或曰辯才天，次北并置其妃。」是各有妃，故為男天。同十七曰：「妙音是天名也，金光明云大辯天女，大辯謂后也。」是妙音乃男天之名，大辯乃其后之名。最勝王經大辯才天女品曰：「現為閻羅之長姊，常著青色野蠶衣，好醜容儀具有，眼目能令見者怖。」大隨求經上曰：「大辯才天女。」不空羂索經十五曰：「辯才天女。」此等皆為女天也。聰明而有辯才，故曰辯才天，能發美音而歌詠，故名美音天妙音天，為主智慧福德之天神，若供養此天則可得福與智慧云。大日經疏十曰：「美音天，是諸天顯詠美者，與乾闥婆稍異，彼是奏樂者也。」大日經義釋七曰：「美音天亦名辯才天，是諸天中歌詠美妙者，猶如毘首羯磨工於伎巧之類，非乾闥婆也。」最勝王經大辯才天女品曰：「若有法師說是金光明最勝王經者，我當益其智慧具足莊嚴辯說之辯。」又「若人欲得最上智，應當一心持此法，增長福智諸功德必定成就，勿生疑；若求財者得多財，求名稱者得名稱，求出離者得解脫，必定成就，勿生疑。」



