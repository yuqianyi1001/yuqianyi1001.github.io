---
title: 四門遊觀
source: deerpark.app
---

**來源：三藏法數**

﹝出佛本行集經﹞ 經云：爾時虛空，有一天子，名曰作瓶。見悉達太子在於宮內，恐其著五欲樂，乃言：我當為彼，作於厭離之想。即以威神感動，令其宮內所作音樂，皆為不順五欲之事，唯傳涅槃微妙之聲，欲令厭離世間，心生覺悟。太子聞是聲已，遂發出遊之心，即向迦毘羅城四門遊觀也。（五欲者，色欲、聲欲、香欲、味欲、觸欲也。梵語迦毘羅，華言能仁住處。） 〔東門見老人〕，時太子欲向園林遊觀，淨飯王聞之，於是敕令街巷灑掃嚴淨，其有老病死亡之人，悉令驅逐，勿使太子見之，心有所厭。及太子出東門，作瓶天子以神通力，化作老人，傴僂低頭，倚杖呻吟，曲脊傍行。太子見已，為馭者言：我今此身，亦當老耶？若有如是老弊之相，何暇向彼園林遊戲？宜速還宮，我當思惟，作何方便，得免斯苦。 〔南門見病人〕，時太子又欲向彼園林遊觀，淨飯王聞之，於是敕令街巷灑掃嚴淨，或有老病死亡之人，悉令驅逐，勿使太子見之，復生厭離之心。及太子出南門，作瓶天子以神通力，化作一病患人，身體羸瘦，喘氣微弱，命在須臾，不能起舉。太子見已，為馭者言：若我此身，病亦不免，何暇向彼園林遊戲？宜速還宮，我當思惟，作何方便，得免斯苦。 〔西門見死人〕，時太子出西門，又欲向彼園林遊觀。淨飯王聞之，於是敕令嚴淨街道，復振鐸言：莫令更有老病死亡之人，使太子見之，生於厭離。及太子出西門，作瓶天子以神通力，化作一死屍，臥在床上，眾人轝行，有諸親屬，圍繞哭泣。太子見已，心懷慘惻，為馭者言：若我此身，同有死法，何暇向彼園林遊戲？宜速還宮，我當思惟，作何方便，得免斯苦。 〔北門見沙門〕，時太子又欲向彼園林遊觀。淨飯王聞之，於是敕令嚴淨街道，復振鐸言，莫使更有老病死亡之人，令太子見，生厭離心。及太子出北門，作瓶天子以神通力，化作沙門，著僧伽黎，執錫擎缽，威儀整肅，行步安詳。太子見已，心生愛樂，問言：尊者！汝是何人？沙門答言：我名出家之人，世間諸行，盡是無常，我今捨家求無上道，故名出家。太子為言：此業大善。於是還宮，白淨飯王曰：世間一切眾生，皆有別離，我今志願出家，樂求涅槃。（梵語沙門，華言勤息。梵語僧伽黎，華言重複衣。梵語涅槃，華言滅度。）



### 丁福保佛學大辭典

【故事】釋尊為悉多太子時，遊觀四門，見生老病死四苦，深生厭世之心。見本行集經。



### 佛光大辭典

又作四門出遊。略作四門。釋尊為太子時，曾從王城之四方城門出遊，因見老、病、死之苦，而深感人生無常。即：出東門遇老者，出南門遇病者，出西門遇死者而有所感；最後出北門遇見出家之沙門，遂決意出家。上記為長阿含經卷一、眾許摩訶帝經卷四、修行本起經卷下等所載。然據太子瑞應本起經卷上載，太子出東門遇病人，出南門遇老人，西、北二門所遇則同于上記之說。此外，中阿含經卷二十六、卷三十六則載，太子在宮中感于無常而出家。﹝佛本行經卷二、佛所行贊卷一、方廣大莊嚴經卷五、五分律卷十五﹞


