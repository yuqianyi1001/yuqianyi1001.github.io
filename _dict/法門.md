---
title: 法門
source: deerpark.app
---
### 佛光大辭典

梵語dharma-paryāya。即佛法、教法。佛所說，而為世之準則者，稱為法；此法既為眾聖入道之通處，復為如來聖者遊履之處，故稱為門。大乘起信論義記卷中本（大四四·二五二中）：‘軌生物解曰法，聖智通遊曰門。’法界次第亦謂‘門謂能通’，故知門之一詞，實為通入之義。其次，門者，亦含差別之意；以佛所說之法義有種種差別，故稱‘如來開法門，聞者得篤信’、‘以種種法門，宣示佛道’。如是，法門一詞既可作為佛所說教法之總稱，而以‘不二法門’總括其教說之絕對性；亦可以‘八萬四千法門’含攝其重重無盡之個別性，以應眾生千差萬別，重重無盡之煩惱；蓋眾生有八萬四千煩惱，故佛乃為之說八萬四千法門。

法門既可無盡無量，故以大海比喻其深廣浩瀚，不可測量，稱為法門海。唐譯華嚴經卷二（大一○·七中）：‘佛剎微塵法門海，一言演說盡無餘。’準此，一切菩薩初發心時，即以‘法門無量誓願學’一語為四弘誓願中之一願，而緣四聖諦中之道諦，以廣學無盡之法門。﹝增一阿含經卷十、維摩經卷八、法華經方便品、華嚴大疏卷二、摩訶止觀卷一﹞



### 三藏法數

法者，如來所說之法也。門以出入為義。謂如來說諸妙法，開解脫門，普令一切有情，皆得出離生死苦趣，而入解脫清淨之域也。



### 陳義孝佛學常見辭彙

佛所說的法，因是眾生超凡入聖的門戶，故稱法門。



### 丁福保佛學大辭典

【術語】佛所說，為世之則者，謂之法，此法為眾聖入道之通處，故云門。又諸法並通於一實，故名為門。又為如來聖智遊履之處，故名為門。華嚴大疏二曰：「如來通智遊入，故號門。」同演義鈔一曰：「並通一實，故得稱門。」註維摩經八曰：「肇曰：言為世則謂之法，眾聖所由謂之門。」起信論義記中本曰：「軌生物解曰法，聞智通遊曰門。」法界次第中曰：「門謂能通。」又，門者差別之義。所說之法義有種種差別，故云法門。增一阿含經十曰：「如來開法門，聞者得篤信。」法華經方便品曰：「以種種法門，宣示佛道。」止觀一曰：「此之止觀，天台智者己心中所行法門。」



