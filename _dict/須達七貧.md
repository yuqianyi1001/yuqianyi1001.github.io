---
title: 須達七貧
source: deerpark.app
---

**來源：丁福保佛學大辭典**

<p>【傳說】須達七次貧，後貧最劇。於糞壤中得一木，乃旃檀也。賣之得米四斗，告婦曰：且炊一斗，吾當索菜。時佛知可度時至，先使舍利弗往乞食，婦喜入之鉢中。更炊一斗，目連復往乞，亦喜而與之。復炊一斗，迦葉往乞之，亦與之。猶有一斗炊之，佛自往乞之，婦喜而盡施之。佛口自咒願，今日罪滅福生。須達尋還，見之大喜，共飲飯汁。須臾，珍寶穀帛，自然涌出，如往時之富。須達踊躍，更請佛及僧盡供養之。佛為說法，皆得道。見雜譬喻經下，雜寶藏經二、經律異相三十五。</p>
