---
title: 三種淨業
source: deerpark.app
---

**來源：三藏法數**

<p>﹝出觀無量壽佛經﹞ 經云：韋提希白佛言：世尊！我今樂生極樂世界阿彌陀佛所，唯願世尊教我思惟，教我正受。於是世尊以三種淨業，答思惟十六妙觀酬正受。故知三種淨業，乃往生淨土之因也。（梵語韋提希，華言思惟。梵語阿彌陀，華言無量壽。十六妙觀者，日觀、水觀、地觀、寶樹觀、八功德水觀、總觀、華座觀、像觀、佛真身觀、觀世音觀、大勢至觀、普想觀、雜想觀、上輩生觀、中輩生觀、下輩生觀也。） 〔一、孝養父母等業〕，謂若能孝養父母，奉事師長，則必慈心不殺，修行十善，是為淨業。（十善者，不殺生、不偷盜、不邪婬、不妄語、不兩舌、不惡口、不綺語、不貪欲、不瞋恚、不邪見也。） 〔二、受持三歸等業〕，謂歸依佛法僧寶，具足眾戒，不犯威儀，是為淨業。 〔三、發菩提心等業〕，梵語菩提，華言道。謂發無上道心，深信因果，誦大乘經，勸進行者，是為淨業。</p>

**來源：丁福保佛學大辭典**

<p>【名數】又名三福：一、孝養父母，奉事師長，慈心不殺生，修十善業也。二、具諸戒行也。三、發菩提心，深信因果，讀誦大乘經也。見觀無量壽經。</p>

**來源：佛光大辭典**

<p>為觀無量壽經所舉三種往生淨土之因，亦為過去、未來、現在三世諸佛淨業正因。即：(一)孝養父母，奉事師長，慈心不殺，修十善業。(二)受持三歸，具足眾戒，不犯威儀。(三)發菩提心，深信因果，讀誦大乘，勸進行者。</p>
