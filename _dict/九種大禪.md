---
title: 九種大禪
source: deerpark.app
---

### 陳義孝佛學常見辭彙

九種大乘菩薩所修的禪定，即自性禪、一切禪、難禪、一切門禪、善人禪、一切行禪、除煩惱禪、此世他世樂禪、清淨淨禪。



**來源：三藏法數**

﹝出地持經﹞ 禪，梵語具云禪那，華言靜慮。謂菩薩既憑弘誓利益眾生，則當進修深廣大行。然深廣之行，莫若禪定。言禪，則一切皆攝。所謂若諸菩薩成道，轉法輪，入涅槃，勝妙功德，思惟修法，利生方便，皆在其中。是故說此九種禪定之相也。（梵語涅槃，華言滅度。） 〔一、自性禪〕，謂於菩薩藏，聞思從前所行世間、出世間善，一心安住，或止分，或觀分，或俱分，無不攝也。（菩薩藏者，菩薩所修之法藏也。聞思從前所行世間、出世間善者，聞持思念已往所行世間、出世間一切善法也。止分者，謂攝心不散，即定也。觀分者，謂分別照了，即慧也。俱分者，謂止觀雙修，定慧平等也。分者，位也。謂安於止觀相應位分也。菩薩於所修法藏，聞持思念過去所行一切善法，一心安住，止觀平等大慧利益眾生也。而言自性者，謂菩薩所修之禪，觀心實相，不從外得，即本有之定也。） 〔二、一切禪〕，謂修此禪定，則自行化他，一切諸法，無不攝也。名有三種：一者，現法樂住禪，謂離一切妄想，身心止息，第一寂滅，捨離味著，及一切相，現得法喜之樂，而住於定也。二者，出生三昧功德禪，謂出生種種不可思議，無量無數一切三昧功德也。三者，利益眾生禪，謂眾生所作，皆與同事；復以法義開導饒益，莫不令其離苦得樂也。（捨離味著及一切相者，謂內於禪定之味，外及一切諸相，心能捨離而不樂著也。梵語三昧，華言正定。同事者，謂隨諸眾生，同其行事而饒益之也。） 〔三、難禪〕，難禪者，謂此禪定，不易修也。名有三種：第一難禪，謂久習勝妙禪定，於諸三昧心得自在，哀愍眾生，欲令成就，捨第一禪樂而生欲界也。第二難禪，謂依此定，出生無量無邊不可思議諸深三昧，出過聲聞、辟支佛上也。第三難禪，謂依此定，得無上菩提也。（第一禪樂者，即勝妙禪定之樂也。辟支，梵語具云辟支迦羅，華言緣覺。梵語菩提，華言道。） 〔四、一切門禪〕，門即出入之義。謂一切禪定，皆由此門而出，名有四種：一者，有覺有觀禪，謂初心在緣名覺，細心分別禪味曰觀，即色界初禪定也。二者，喜俱禪，謂得此禪定，喜心共發，即第二禪也。三者，樂俱禪，謂得此禪定，則發勝妙之樂，即第三禪也。四者，捨俱禪，謂入此禪，則心平等而無善惡憎愛之意，即第四禪也。 〔五、善人禪〕，謂一切善法，無所不攝，乃大善根眾生之所共修。名有五種：一者，不味著，謂於禪定之味，不樂著也。二者，慈心俱，謂愛念眾生之心，與禪俱發也。三者，悲心俱，謂悲愍眾生之心，與禪俱發也。四者，喜心俱，謂歡喜眾生離苦得樂之心，與禪俱發也。五者，捨心俱，謂無憎無愛，平等之心，與禪俱發也。 〔六、一切行禪〕，謂大乘一切行法，無不含攝。名有十三種：一者，善禪，謂此禪定，能攝一切善法也。二者，無記化化禪，謂不待作意思惟，自然能於定中，作種種變化而無窮也。三者，止分禪，謂攝心不散，與定相應也。四者，觀分禪，謂分別照了，與慧相應也。五者，自他利禪，謂正定現前，則能自利利他也。六者，正念禪，謂於定中，正念思惟，無諸雜想也。七者，出生神通力功德禪，謂得此大定，則一切神通功德，悉皆由之而出生也。八者，名緣禪，謂於一切諸法名相因緣，悉得通達無礙也。九者，義緣禪，謂於一切諸法義理因緣，悉能通達曉了也。十者，止相緣禪，謂於寂靜因緣之相，圓明洞徹，永離一切散亂也。十一者，舉相緣禪，謂能照了諸法起滅因緣，悉皆清淨無礙也。十二者，捨相緣禪，謂於一切善惡法相因緣，悉皆捨離，清淨而無染著也。十三者，現法樂住第一義禪，謂因此定，現得法喜之樂，而安住於第一義也。（第一義者，謂實相中道之理，無二無別也。） 〔七、除惱禪〕，謂修此禪定，能除滅眾生種種苦惱，名有八種：一者，咒術所依禪，謂因此定，能以咒術之力，除諸毒害霜雹寒熱鬼病，一切苦患也。二者，除病禪，謂因此定，能除地水火風四大所起眾病也。三者，雲雨禪，謂因此定，能興致甘雨，銷滅災旱，救諸饑饉也。四者，等度禪，謂因此定，能濟諸恐難，及一切水陸人非人怖也。五者，饒益禪，謂因此定，能以飲食饒益曠野饑渴眾生也。六者，調伏禪，謂因此定，能以財物調伏眾生也。七者，開覺禪，謂因此定，能覺悟迷惑眾生也。八者，等作禪，謂因此定，能令眾生所作悉皆成就也。（非人者，即龍鬼之類也。） 〔八、此世他世樂禪〕，謂修此禪定，能令眾生，悉得現在未來一切之樂，名有九種：一者，神足變現調伏眾生禪，謂因此定，而能變現種種神足通力，調伏一切眾生也。二者，隨說調伏眾生禪，謂因此定，而能隨順說法，調伏一切眾生也。三者，教誡變現調伏眾生禪，謂因此定，能以正法，教誨誡諭調伏一切眾生也。四者，為惡眾生示惡趣禪，謂因此定，能為惡業眾生，示現修羅、餓鬼、畜生、地獄等趣，令其改惡遷善也。五者，失辯眾生以辯饒益禪，謂因此定，而於眾生不能辯說正法者，即以辯才而饒益之，令其心識開悟也。六者，失念眾生以念饒益禪，謂因此定，而於眾生失正念者，能以正念而饒益之，令其邪見不生也。七者，造不顛倒論微妙讚頌摩得勒伽為令正法久住世禪，謂因此定，開發妙慧，心不顛倒，能造微妙讚頌，摩得勒伽之論，而令正法流通，久住於世也。八者，世間技術義饒益攝取眾生禪，謂因此定，能以書數筭計資生方法，如是等種種眾具，攝取饒益一切眾生也。九者，暫息惡趣放光明禪，謂因此定，放大光明，暫令修羅等趣，息其苦惱也。（神足者，謂神通滿足也。梵語摩得勒伽，亦云摩怛理伽，華言本母，即論名，謂能興立教義，為本為母故也。） 〔九、清淨淨禪〕，謂依此禪定，一切煩惱惑業悉皆斷盡，即得大菩提清淨之果，名為清淨；重言淨者，以清淨之相，亦不可得也。名有十種：一者，世間清淨淨、不味不染污禪，謂依此定，於一切天人所修世間禪定，悉不味著，亦不見有染污之相，名為清淨。重言淨者，以此淨相亦不可得也。二者，出世間清淨淨禪，謂依此定，於一切聲聞、緣覺所修出世間禪、定，悉無染礙，名為清淨，重言淨者，以此淨相，亦不可得也。三者，方便清淨淨禪，謂依此定，能善巧方便演說無量妙法，化度一切眾生，悉無染礙，名為清淨，重言淨者，以此淨相了不可得也。四者，根本清淨淨禪，謂依此定，於色界四禪根本之定，悉無染礙，名為清淨，重言淨者，以此淨相亦不可得也。五者，根本上勝進清淨淨禪，謂依此定，於色界四禪根本，雖得最上殊勝增進之定，悉無染礙，名為清淨，重言淨者，以此淨相亦不可得也。六者，入住起力清淨淨禪，謂依此定，或入或住，或起力用自在，，無染無礙，名為清淨，重言淨者，以此淨相亦不可得也。七者，捨復入力清淨淨禪，謂依此定，捨而復入，力用自在，無染無礙，名為清淨，重言淨者，以此淨相，亦不可得也。八者，神通所作力清淨淨禪，謂依此定，能以種種神通力用變現自在，利益一切，悉無染礙，名為清淨，重言淨者，以此淨相亦不可得也。九者，離一切見清淨淨禪，謂依此定，而於斷常有無一切諸見，悉皆遠離，而無染礙，名為清淨，重言淨者，以此淨相亦不可得也。十者，煩惱智障斷清淨淨禪，謂依此定，於見、思等諸煩惱惑，及障理之智，皆已斷滅，悉無染礙，名為清淨，重言淨者，以此淨相亦不可得也。（四禪者，初禪、二禪、三禪、四禪也。根本定者，謂四禪之定，為諸禪之根本。能出生一切禪定也。斷常者，謂外道妄計此身滅已更不再生，名斷見；復計此身滅已還生，名常見也。障理之智者，謂聲聞雖得人空之智，若大乘菩薩，以此智，即是障理之惑故也。）



### 丁福保佛學大辭典

【名數】詳見禪條，出世間之上上禪也。

參照：<a href="/dict/禪">禪</a>

【名數】九種之大乘禪也。此為不共於外道二乘而菩薩所修之禪定：一、自性禪，二、一切禪，三、難禪，四、一切門禪，五、善人禪，六、一切行禪，七、除煩惱禪，八、此世他世樂禪，九、清淨淨禪是也。原出於菩薩地持經第六方便處忍品，為羼提波羅蜜中之分類，名為自性忍乃至清淨忍，天台於法華玄義第四上，並法界次第初門卷下之上等，稱之為九種大禪，為出世間上上禪中之種別也。

自性禪者，觀心之實性，觀一切諸法，無不由心，心攝一切，如如意珠。或唯住於止而攝心不散。或唯住於觀而分別照了。或止觀雙修而定慧均等也。

一切禪者，能得自行化他一切功德之禪也。此有世間出世間之二種。又其二種，各有現法樂住禪，出生三昧功德禪，利益眾生禪之三種。離一切妄想，身心止息，第一寂滅，名為現法樂住禪。出生種種不可思議無量無邊十力種性所攝之三昧，入於一切無礙慧，無諍願智之勝妙功德，名為出生三昧功德禪。布施於眾生，護諸恐怖，能為開解，名為利益眾生禪。

難禪者，意為難修之禪。亦有三種：久習勝妙之禪定，於諸三昧心得自在，哀愍眾生，欲使成熟，故捨第一禪之樂而生於欲界，名為第一難禪。依禪而出生無量無數不可思議之諸深三昧，名為第二難禪。依禪而得無上菩提，名為第三難禪。

一切門禪者，為一切禪皆從此門出之意。此有與有覺有觀俱之禪，與喜俱之禪，與樂俱之禪，與捨俱之禪等四種。欲界及初靜慮，有覺有觀也。第二靜慮，喜也。第三靜慮，樂也。第四靜慮，捨也。

善人禪者，為大善根眾生所修。此有不味著，與慈心俱，與悲心俱，與喜心俱，與捨心俱之五種。

一切行禪者，意為大乘一切行法無不含攝之禪，此有十三種：善禪，無記化化禪，止分禪，觀分禪，自他利禪，正念禪，出生神通力功德禪，名緣禪，義緣禪，止相緣禪，舉相緣禪，捨相緣禪，現法樂住第一義禪是也。攝一切之善法，名為善禪。自然能於定中作種種變化而無窮，謂為無記化化禪。攝心不散，與定相應，謂為止分禪。分別照了，與慧相應，謂為觀分禪。正定現前時，即能自利利他，謂為自他利禪。正念思維，無諸雜想，謂為正念禪。得此大定，一切之神通功德，悉由是出生，謂為出生神通力功德禪。於一切諸法之名相因緣，悉為通達無礙，謂為名緣禪。於一切諸法之義理因緣，悉能通達曉了，謂為義緣禪。於寂靜因緣之相，圓明洞徹，永離一切散亂，謂為止相緣禪。能照了諸法起滅之因緣，悉皆清淨無礙，謂為舉相緣禪。於一切善惡法相因緣，悉皆捨離，清淨而無染著，謂為捨相緣禪。因此定而現，得法喜之樂，安住於第一義，名為現法樂住第一義禪。

除煩惱禪者，意為能除眾生種種苦患疾病等之禪。此有八種：咒術所依禪、除病禪、雲雨禪、等度禪、饒益禪、調伏禪、開覺禪、等作禪是也。因此定能除諸苦患、毒害、霜雹、熱病及鬼，謂為咒術所依禪。能除地水火風四大所起之眾病，謂為除病禪。興甘雨，能銷災旱，救諸飢饉，謂為雲雨禪。能濟諸恐難及一切水陸，人非人之怖，謂為等度禪。能以飲食，饒益曠野飢渴之眾生，謂為饒益禪。能以財物調伏眾生，謂為調伏禪。能等開覺迷惑之眾生，謂為開覺禪。使眾生所作，悉為成就。謂為等作禪。

此世他世樂禪者，謂能使眾生得現在未來二世之樂之禪定。此有九種：能變現種種之神足通力，調伏一切眾生，謂為神足變現調伏眾生禪。能隨順說法，調伏一切眾生，謂為隨說調伏眾生禪。能以正法教誡訓諭，調伏一切眾生，謂為教誡變現調伏眾生禪。能為惡業之眾生，示現修羅餓鬼畜生等趣，使之改惡遷善，謂為為眾生示惡趣禪。為不能辯說正法之眾生，即以辯才饒益之，使其心識開悟，謂為失辯眾生以辯饒益禪。為失正念之眾生，能以正念饒益之，使其不生邪見，謂為失念眾生以念饒益禪，開發妙慧，心不顛倒，能造微妙之讚頌，摩得勒伽論，流通正法，使久住於世，謂為造不顛倒論微妙讚頌摩得勒伽為令正法久住世禪。能以書數算計資生方便等種種之眾具，攝取饒益一切眾生，謂為世間技術義饒益攝取眾生禪。放大光明，暫使修羅等趣息其苦惱，名為暫息惡趣放光明禪。

清淨淨禪者，謂斷盡一切煩惱惑業，得大菩提清淨果之禪。此有十種：世間清淨淨不昧不染汙禪、出世間清淨淨禪、方便清淨淨禪、得根本清淨淨禪、根本上勝進清淨淨禪、住起力清淨淨禪、捨復入力清淨淨禪、神通所作力清淨淨禪、離一切見清淨淨禪、煩惱智庫斷清淨淨禪是也。又出於法華玄義講述第四之上。



### 佛光大辭典

指九種大乘禪。乃不共外道與二乘，獨為菩薩所修之九種禪定。略稱九禪。法華玄義卷四比較諸禪，謂九大禪如醍醐，為出世間上上禪。九者即：(一)自性禪，觀心之自性，一切諸法莫非由心，心攝一切，如如意珠。或唯住止，攝心不散；或唯住觀，分別照了；或止觀雙修，定慧均等。

(二)一切禪，能得自行化他一切功德之禪。此有世間、出世間二種，其二種又各有三種禪。即：(1)現法樂住禪，離一切妄想，身心止息，為第一寂滅。(2)出生三昧功德禪，出生種種不可思議無量無邊之十力種性所攝之三昧，入一切無礙慧、無諍願智之勝妙功德。(3)利益眾生禪，布施眾生除眾苦，知所應說法，知恩報恩，能護諸恐怖憂苦為之開解。

(三)難禪，指難修之禪。此有三種：(1)第一難禪，久習勝妙禪定，于諸三昧得心自在，哀愍眾生為令成熟，故舍第一禪之樂而生欲界。(2)第二難禪，依禪出生無量無邊不可思議諸深三昧。(3)第三難禪，依禪得無上菩提。

(四)一切門禪，一切禪定皆由此門出之意。有四種：(1)有覺有觀禪，為色界初禪之定。(2)喜俱禪。(3)樂俱禪。(4)舍俱禪，色界第四禪定，無善惡憎愛，故稱舍俱。

(五)善人禪，攝一切善法，大善根之眾生所修，有五種：不味著、慈心俱、悲心俱、喜心俱、舍心俱。

(六)一切行禪，意指大乘一切行法無不含攝，此有十三種。即：(1)善禪，(2)無記化化禪，(3)止分禪，(4)觀分禪，(5)自他利禪，(6)正念禪，(7)出生神通力功德禪， (8)名緣禪，(9)義緣禪，(10)止相緣禪，(11)舉相緣禪，(12)舍相緣禪，(13)現法樂住第一義禪。

(七)除煩惱禪，若修此禪，能除滅眾生種種苦惱。此有八種：(1)咒術所依禪，菩薩入定，除諸苦患、毒害、霜雹等。(2)除病禪，能除四大所起之眾病。(3)雲雨禪，興致甘雨，能消災旱，救諸飢饉。(4)等度禪，能救諸恐難及一切水陸人非人之怖。(5)饒益禪，能以飲食饒益曠野飢渴之眾生。(6)調伏禪，能以財物調伏眾生。(7)開覺禪，開覺諸迷惑之眾生。(8)等作禪，令眾生之所作，悉皆成就。

(八)此世他世樂禪，修此禪定，能令眾生得現在、未來二世之樂。此有九種：神足變現調伏眾生禪、隨說示現調伏眾生禪、教誡變現調伏眾生禪、為惡眾生示惡趣禪、失辯眾生以辯饒益禪、失念眾生以念饒益禪、造不顛倒論微妙贊頌摩得勒伽為令正法久住世禪、世間技術義饒益攝取眾生禪、暫息惡趣放光明禪。

(九)清淨淨禪，依此禪定，一切煩惱惑業悉斷盡，可得大菩提清淨之果，故名清淨；‘淨’字重復，乃表清淨之相亦不可得。此有十種：(1)世間清淨淨不味不染污禪，(2) 出世間清淨淨禪，(3)方便清淨淨禪，(4)得根本清淨淨禪，(5)根本上勝進清淨淨禪，(6) 入住起力清淨淨禪，(7)舍復入力清淨淨禪，(8)神通所作力清淨淨禪，(9)離一切見清淨淨禪，(10)煩惱智障斷清淨淨禪。﹝菩薩地持經卷六方便處禪品、法界次第初門卷下之上﹞


