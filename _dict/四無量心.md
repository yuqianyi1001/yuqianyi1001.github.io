---
title: 四無量心
source: deerpark.app
---

### 陳義孝佛學常見辭彙

慈無量心、悲無量心、喜無量心、捨無量心。與一切眾生樂，名慈無量心；拔一切眾生苦，名悲無量心；見人行善或離苦得樂，深生歡喜，名喜無量心；如上三心，捨之而不執著，或怨親平等，不起愛憎，名捨無量心。因此四心普緣無量眾生，引生無量之福，故名無量心。又此四心若依禪定而修，則生色界梵天，故又名四梵行。



### 三藏法數

﹝出法界次第﹞ 四無量心者，慈悲喜捨也。通名無量者，謂菩薩利他之心廣大也。所緣眾生既無量，而能緣之心亦無量也。（菩薩，梵語具云菩提薩埵，華言覺有情。） 〔一、慈無量心〕，慈名愛念，即與樂之心也。謂菩薩愛念一切眾生，常求樂事，隨彼所求而饒益之，故名慈無量心。 〔二、悲無量心〕，悲名愍傷，即拔苦之心也。謂菩薩愍念一切眾生受種種苦，常懷悲心，拯救濟拔，令其得脫，故名悲無量心。 〔三、喜無量心〕，謂菩薩慶他眾生離苦得樂，其心悅豫，欣慶無量，故名喜無量心。 〔四、捨無量心〕，謂菩薩於所緣眾生，無憎愛心，名之為捨；復念一切眾生，同得無憎、無愛、無瞋、無恨、無怨、無惱，故名捨無量心。



### 丁福保佛學大辭典

【術語】又名四等，四梵行。十二門禪中之四禪也。一慈無量心，能與樂之心也。二悲無量心，能拔苦之心也。三喜無量心，見人離苦得樂生慶悅之心也。四捨無量心，如上三心捨之而心不存著也。又怨親平等，捨怨捨親也。此四心普緣無量眾生，引無量之福故名無量心。又平等利一切眾生，故名等心。此四心依四禪定而修之，修之，則得生色界之梵天，故云四梵行。俱舍論二十九曰：「無量有心：一慈Maitri，二悲Karuṇā，三喜Muditā，四捨Upekṣā。言無量者，無量有情為所緣故，引無量福故，感無量果故。」智度論二十曰：「四無量心者，慈悲喜捨。」仁王經下曰：「修四無量：慈無量心，悲無量心，喜無量心，捨無量心。」梵Catvāri－apramāṇāṇi。


