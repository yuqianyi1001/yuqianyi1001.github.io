---
title: 僧堂
source: deerpark.app
---

**來源：丁福保佛學大辭典**

<p>【堂塔】在禪宗之寺院。為僧坐禪之所，故曰僧堂，亦曰禪堂，亦曰雲堂。以眾集如雲之多也。亦曰選佛場，以於此選擇作佛之人也。亦曰齋堂食堂。於僧堂之外設齋堂者，為後世之事，古於僧堂兼禪與齋也。堂面東，前後設入口，東口名前門，西口名後門，堂之中央安置釋迦或文殊迦葉等聖僧中之一像，其四周連長榻，敷廣座，數千僧眾於此坐禪，於此受齋。一堂為二分，聖僧形像前方名前堂，前堂之首座管領之，其後方名後堂，後堂之首座管領之。凡主僧堂者首座也，住持非主僧堂。故僧堂之中，無住持之床。唯別設椅子，住持為檢點大眾入僧堂，坐之。僧堂之名，既著於西竺。智度論二曰：「阿難如是入金剛定，破一切諸煩惱山，得三明六神通共解脫，作大力阿羅漢，即夜到僧堂門敲門而喚。」</p>

**來源：佛光大辭典**

<p>指禪林中僧眾日常修禪起臥之堂舍。又稱雲堂、坐堂、選佛堂、聖僧堂、枯木堂。禪宗七堂伽藍之一。即凡于禪剎掛搭者，悉依戒臘而安排位次，舉凡坐禪，起臥、飲食，皆于此堂，系兼有古代僧房及食堂之功用。據大智度論卷二載，于原始佛教僧團中，僧堂系指僧房與精舍，故性質與現今之僧堂相異。我國自唐、宋以降，于僧堂之中央安置聖僧像，眾僧圍之，週圍設置坐床，為起臥及日夜坐禪辦道之道場。又現今僧堂之制系依據唐代百丈懷海禪師所制定之禪門清規，而更加具體化。又僧堂依其作用，具有多重意義，故有多種稱呼。為雲水僧群集之處，稱為雲堂；為選出佛祖之道場，稱為選佛場；于此堂凝然坐禪，猶如枯木，稱為枯木堂。亦有廣堂之稱。後世稱禪堂，系與明、清禪規中之坐禪堂相混淆。</p><p>僧堂系禪寺最重要之場所，故對僧堂之位次及日常之進退行法，敕修、備用等諸清規，均有極嚴格之規定。僧堂多建于寺之東側，隨堂之廣狹設四板、八板、十二板等床位。就四板之情形而言，中央為聖僧龕，安置聖僧像，聖僧像前、後方之左右各有床，前方稱為前堂，後方稱為後堂。于前堂兩側之床，稱為東北床、東南床，又稱首座板、西堂板；于後堂兩側之床，稱為西北床、西南床，又稱後堂板、立僧板。每床各安排五人，大眾之被位（坐位），由東北床之首座板，依戒臘次第排下，經由西北床、西南床，終至東南床之西堂板，更由北床移向南床。各床有板頭，稱為四板頭，即指坐首位者。又在聖僧龕之左右稱為出入板。東北床之首位，稱為前堂首座；後堂之首位，稱後堂首座。在僧堂，各人之座位橫佔三尺，頭上之椽有三條，故古來有‘三條椽下，七尺單前’之語。又僧堂內所定之座位，稱為堂位。敕修百丈清規卷六日用軌範條（大四八·一一四五下）：‘齋罷不得僧堂內聚頭說話，不得在僧堂中看經、看冊子，不得上下間行道穿堂直過。’蓋看經讀誦于眾寮，說法、問答于法堂行之。于此堂須保持緘默，因此與浴室、西淨共稱為三默堂。此外，掛錫于僧堂之修行者，稱為堂眾、堂僧。﹝景德傳燈錄卷六禪門規式﹞（參閱‘伽藍’2769）</p>
