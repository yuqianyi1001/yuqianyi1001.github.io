---
title: 護摩法由來
source: deerpark.app
---

### 丁福保佛學大辭典

【故事】大日經疏十九曰：「外典淨行圍陀論中，有火祀法。然大乘真言門亦有火法。所以然者，為攝伏一類故，以言韋陀事而攝伏之。然其義趣猶如天地不可相並。（中略）佛所以作此說者。欲伏諸外道，分別邪正，令彼知有真護摩故。以諸淨行等於所宗韋陀典，自謂秘密而生慢心。今佛自說韋陀原本，而於其中更顯正理真護摩法。此佛韋陀，當知最為第一秘密之藏，彼聞已生希有心，即生信解也。我昔未成正覺，無所曉知，略說如上四十四種火法，廣則無量。如韋陀典中具明，今成正覺，復說真慧之火十二種法。所謂能成大事，除盡一切垢障之暗而成大事，不同往昔邪道非法之行也。」百論疏中上曰：「外道謂火是天口，故就朝暝二時再供養火。問外道何故謂火為天口耶？答：俱舍論云：有天從火中出。語言：諸天口中有光明，謂言是火，故云天口。（中略）外道謂火是天口，正燒蘇等十八種物，令香氣上達諸天，天得食之，令人獲福，將欲燒時前遣人咒然後燒。」


