---
title: 貧道
source: deerpark.app
---

**來源：丁福保佛學大辭典**

<p>【術語】又云乏道。梵語沙門那（略云沙門）之古譯也。修正道而斷生死貧乏之義也。涅槃經曰：「沙門名乏，那名道，斷一切乏，斷一切道（邪道），以是義故，名沙門那。」百論疏曰：「沙門者，云乏道，亦云息心。乏道者，以道斷貧乏也。」</p><p>貧道者，乏聖道之義，是沙門自謙之稱。世說曰：「支道林嘗養數馬曰：貧道愛其神駿。」石林燕語曰：「晉宋間佛教初行，未有僧稱，通曰道人，自稱則曰貧道。」善見論十五曰：「若有賣衣鉢人，比丘喚來，示金錢語賣衣鉢人言：貧道須此衣鉢，有此金錢，居士自知。」行事鈔下三曰：「五分還寺去時。（中略）至請門首告云：檀越好施如法，貧道何德堪之？」業疏三下曰：「沙門者，或云乏道貧道以譯之，皆謙虛自收不伐德也。今譯為息惡者取其意也。」行事鈔資持記下三之三曰：「貧道亦云乏道，皆謙收之稱。」梁僧傳十三（法獻傳）曰：「中興僧鐘於乾和殿見帝（齊武帝），帝問鐘所宜。鐘答：貧道比苦氣，帝嫌之。乃問尚書王儉：先輩沙門與帝王共語何所稱？正殿坐不？儉答：漢魏佛法未興，不見其記傳。自偽國稍盛，皆稱貧道，亦預坐。」僧史略下曰：「若此方對王者，漢魏兩晉或稱名，或曰我，或曰貧道。故法曠上書於晉簡文，稱貧道，支遁上書乞歸剡亦稱貧道，道安諫苻堅自稱貧道，呼堅為檀越，于時未為定戒。」案貧道之稱，今屬之道士矣。</p>
