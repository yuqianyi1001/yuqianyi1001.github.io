---
title: 路迦耶底迦
source: deerpark.app
---
### 丁福保佛學大辭典

【流派】Lokāyatika，又作路柯耶胝柯，路伽耶，路伽耶陀。譯作順世。四卷楞伽經謂之惡論，七卷楞伽經謂之世論。外道之名。隨順世間之凡情，計執是常是有等者。法華經安樂行品曰：「讚詠外書，及路伽耶陀，逆路伽耶陀者。」嘉祥法華義疏十曰：「路伽耶陀者，舊云是惡解義。（中略）注經云：路伽耶陀者，如此方禮儀名教儒墨之流也。（中略）又言：路伽耶陀，翻為世間行。」慧琳音義十五曰：「路伽耶經，梵語，此名惡論義，正梵音云路伽耶底伽。此則順世外道，隨順世間凡情所說，執計之法是常是有等。」法華玄贊九曰：「路伽耶陀者，先云惡答對人，正言路伽也底迦，云順世外道。」真諦譯天親攝論釋二曰：「路柯耶胝柯說，世間一切因，唯有宿作。」



