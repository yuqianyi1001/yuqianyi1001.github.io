---
title: 六成就
source: deerpark.app
---

### 三藏法數

﹝出華嚴經疏﹞ 六成就者，即如是我聞等六事，乃諸經之通序也。佛將入滅，阿難問云：世尊滅後，諸經之首，當安何語？佛答言：當安如是我聞，一時佛在某處，為某眾等。蓋言佛所說法，以此六事和合，方能成就，故名六成就。（梵語阿難，華言慶喜。） 〔一、信成就〕，信即如是也。言如是者，乃諸經之法體也。大智度論云：佛法大海，唯信能入。信者言是事如是，不信者言是事不如是。謂如是之法，是佛所說，信受不疑，故名信成就。 〔二、聞成就〕，聞即我聞也。言我聞者，謂如是之法，阿難自言我曾親從佛聞，故名聞成就。 〔三、時成就〕，時即一時也。言一時者，法王啟運嘉會之時也。謂眾生有緣，能感佛即現身垂應，感應道交，不失其時，故名時成就。 〔四、主成就〕，主即佛也。佛，梵語具云佛陀，華言覺。即自覺覺他，覺行圓滿也。謂佛為世間、出世間說法化導之主，故名主成就。 〔五、處成就〕，處即佛說法之處也。謂或在天上，或在人間，或摩竭提國，或舍衛國等，即是其處，故名處成就。（梵語摩竭提，華言不害。以其國法無刑戮故。梵語舍衛，華言聞物，以其名聞，勝於諸國，又寶物多出此故。） 〔六、眾成就〕，眾即菩薩、二乘、天仙等諸大眾也。謂佛說法，必有菩薩等大眾雲集同聽，故名眾成就。（菩薩，梵語具云菩提薩埵，華言覺有情。二乘者，聲聞乘、緣覺乘也。）



### 丁福保佛學大辭典

【名數】諸經之初，有通別二序：通序，或分五段，或分六段，或分七段。六段者，以如是為信成就，信者，阿難之信也。阿難指本經一部而為如是我聞，示自己之信順也。智度論一曰：「如是者即是信也。」二以我聞二字為聞成就。阿難自聞也，三以一時二字為時成就，說法之時也。四以佛之一字為主成就，說法之主也。五以在耆闍崛山等為處成就，所說之道場也。六以與大比丘眾等為眾成就，一座同聞之眾也。凡安列此六事，為之證明非虛謬，欲使後之聞者信故，謂之為證信序。五成就合佛與處，七成就離我與聞。舊師多取五成就，天台法華之文句亦由五成就而釋之。惟仁王、維摩、觀經等則取六成就，嘉祥定為六成就。其曰成就者，於一一句中明各義，具足而不可破壞，故曰成就。又通序中，具足此六事，故曰成就。又具足此六字方成正宗之教起，故曰成就。法華文句一之二曰：「通序五，或六，或七。」同記曰：「五者如文，合佛及處，六則離佛及處，七則離我與聞。」天台維摩經疏一曰：「舊多五義，今依六義。」嘉祥法華義疏一，嘉祥仁王經疏一曰：「若依大智度，直依文貼釋，不辨子段。後諸師說亦無定，或五或六，今依金剛仙論作六句分別。」元照彌陀疏上曰：「六緣不具，教則不興，名六成就。」勝鬘經寶窟上本曰：「天親燈論以明六事，第四教主，若依三藏（真諦），凡有七事，開我聞，今以六事為定也。」嘉祥法華論疏曰：「一一章中明義具足無餘，不可破壞，故云成就。」盂蘭盆經疏記下曰：「六種通名成就者，由假彼六緣成此一經。」此六事成就之證真序，當佛之涅槃時，依阿[少/(兔-、)]樓馱之教，阿難請問四事於佛，依其中之第四句，佛告阿難使於一切經之初置此六事也。後分於涅槃經、文殊問經、智度論二等詳舉緣由。金剛仙論一曰：「所以一切經初置斯五句者，有三種義：一為證成經理不虛，末代生信。二為表異外道以阿愛為吉。三為息於諍論。表己推宗有在也。」（外道經首之字又作阿漚）。勝鬘經寶窟上本曰：「一為證信故，如龍樹云說時方人令生信故。二簡內外，外經以阿漚一字為首，內教以六事在初。三分經論不同，弟子之論，歸敬三寶。如來之經，明於六事。」



### 佛光大辭典

(一)又作六事成就、六種成就。謂諸經之通序‘如是我聞’等語有六種成就。即：(一)如是，稱信成就。即指阿難之信。佛法大海唯信能入，信受如是之法是佛所說而不疑，故稱信成就。(二)我聞，稱聞成就。即阿難自聞。阿難親聞佛之說法，故稱聞成就。(三)一時，稱時成就。即指說法之時間。法王啟運嘉會之時，眾生有緣而能感者，佛即現身垂應，感應道交，不失其時，故稱時成就。(四)佛，稱主成就。即指說法之主。佛系世間與出世間說法化導之主，故稱主成就。(五)在某處，稱處成就。即指說法處。佛于天上、人間、摩揭提國、舍衛國等處說法，故稱處成就。(六)與眾若幹人俱，稱眾成就。即指聞法之眾。菩薩、二乘、天、人等諸大眾雲集聽法，故稱眾成就。以上六緣具足而教法興，故稱之為六成就。智之法華經文句、吉藏之觀無量壽經義疏等，及慧淨、智儼、元曉、慧沼、宗密諸師皆用之。

另由開合不同，而有五事成就、七事成就等異說，梁代寶亮等之大般涅經集解、法雲之法華義記、唐朝灌頂之大般涅經疏等，以六成就中之佛（主成就）攝屬于住處（處成就），而立五成就之說；圓測仁王經疏卷上本則舉出真諦所立七事之說，即別立‘我’與‘聞’為二事。此外，法相宗據親光之佛地經論，將通序分為：(一)總顯已聞，(二)說教時，(三)說教主，(四)所化處，(五)所被機。其中，‘如是’與‘我聞’合稱總顯已聞。‘如是我聞’依經典亦有譯作‘我聞如是’、‘聞如是’，然此語置于經首之理由系根據大智度論卷二所載，佛入滅時答阿難之問，命從三世諸佛之法，故經首皆說‘如是我聞一時佛在某方某國土某處林中’，而後世一般遂解‘我’作阿難之自稱。﹝華嚴經疏卷三（澄觀）、金剛般若經疏卷一、大般涅經疏卷一、華嚴經搜玄記卷一上﹞

(二)據大乘莊嚴經論卷十二載，菩薩欲成就六度之行所修之六事，稱為六事成就。即：(一)供養成就，此為成就檀（施）度。若不長時供養三寶，則檀度不得圓滿。(二)學戒成就，此為成就戒度。若不長時學戒，則戒度不得圓滿。(三)修悲成就，此為成就忍度。修習大悲心以饒益眾生，否則忍度不得圓滿。(四)勤善成就，此為成就精進。勤修眾善，否則精進度不得圓滿。(五)離成就，此為成就禪定。若在聚落多諍擾心，則禪定不得圓滿。(六)樂法成就，此為成就智度。愛樂佛法，遍歷諸佛而聽法無厭，如海納流無時盈溢，否則智度不得圓滿。


