---
title: 風鼓山相擊
source: deerpark.app
---

### 丁福保佛學大辭典

【雜語】六祖壇經之偈語。風鼓，災風鼓動也。山相擊，須彌崩倒也。因本經曰：「大三災時，有大黑風吹使海水兩披。取日宮殿，置須彌山半，安日道中，緣此世間有二日出，河渠流竭。其後久久，大風復取第三日出，大恒河竭。四日出，阿耨池竭。五日出，大海乾枯。六日出，天下煙起。至七日出，天下洞然。直至梵天。火災之後，布大黑雲，周徧降雨，滴如車輪。無數千歲，其水漸長，至光音天，此水復減。有大風起，鼓動波濤，起沫積聚，自然堅固，變成天宮。七寶校飾。由此有梵天宮。其轉滅，依前聚沫。次第成就他化自在天宮。直至成四天下。依前建立。水災之後，其次久久，大僧伽風至果實天，其風四布吹諸天宮。使諸天宮相拍，碎若粉塵。直至天下諸大山王，相拍亦然。六祖壇經曰：「劫火燒海底，風鼓山相擊。」


