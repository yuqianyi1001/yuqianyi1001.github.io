---
title: 一音教
source: deerpark.app
---

**來源：陳義孝佛學常見辭彙**

<p>佛只以一種聲音向各類眾生宣說教法。</p>

**來源：三藏法數**

<p>﹝出華嚴經疏﹞ 一音教者，謂如來一代之教，雖有頓漸諸說不同，而皆不出一音也。故羅什法師云：佛一圓音，平等無二，無思普應，機聞自殊。是也。（梵語羅什，華言童壽。）</p>

**來源：丁福保佛學大辭典**

<p>【術語】教判名。佛唯以一音說一切教之意。鳩摩羅什並菩提流支所立。華嚴經疏第一，出一音教中。有曰：「然有二師：一、後魏菩提流支云：如來一音，同時報萬，大小並陳。二、姚秦羅什法師云：佛一圓音，平等無二，無思普應，機聞自殊。非謂言音本陳大小。故維摩經云：佛以一音演說法，眾生各各隨所解。上之二師，初則佛音具異，後則異自在機。各得圓音一義。然並為教本不分之意耳。」是即敘流支立大小並陳之義，羅什唱圓音異解之義者也。流支之說，並出於義林章第一，探玄記第一及五教章卷上等。謂佛於一音中，陳大小二乘之法，故稱大乘之機，聞大乘之法，而解其義，小乘之機，聞小乘之法，而解其義也。又法華玄義第十上，有曰：「北地禪師，非四宗五宗六宗二相半滿等教，但一佛乘，無二亦無三，一音說法，隨類異解。諸佛常行一乘，眾生見三。但是一音教也。」是即指羅什圓音異解之義乎。而謂為北地禪師，則羅什以後，似有敷演其說以唱之者。又一音之義，婆沙論第七十九，頗有其說。</p>

**來源：佛光大辭典**

<p>佛陀以一種語言演說一切法之意。又作一圓音教、一音說法。謂佛唯以一音說法，然眾生隨其根性之別，而有大小、空有、頓漸等教義之異解，故又稱一音異解。大毗婆沙論卷七十九（大二七·四一○上）：‘佛以一音演說法，眾生隨類各得解，皆謂世尊同其語，獨為我說種種義。’印度部派佛教中之大眾部即採用此說。我國佛教則以此說作為判教之依據，謂佛教之所以有眾多分派，即由此而來。例如後魏菩提流支認為佛陀一音教中，包含大、小二乘之教法；姚秦鳩摩羅什則以為大、小二乘之分別，乃眾生于聽聞佛法時，由理解上之差異而產生，故華嚴五教章卷一（大三三·八○一中）：‘北地禪師非四宗、五宗、六宗、二相半滿等教，但一佛乘，無二亦無三；一音說法，隨類異解。諸佛常行一乘，眾生見三，但是一音教也。’﹝維摩經卷上佛國品、華嚴經探玄記卷一、華嚴經疏卷一、大乘法苑義林章卷一本、法華玄義卷十上﹞</p>
