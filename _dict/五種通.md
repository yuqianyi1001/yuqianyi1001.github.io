---
title: 五種通
source: deerpark.app
---
### 佛光大辭典

又作五通。通，即通力，指身、口、意三業通用無礙而可變化自在之能力。即：(一)道通，由證悟中道實相之理而得，如菩薩所得無礙之通力。(二)神通，由凝心修定而得，如阿羅漢所得自在之通力。(三)依通，憑借藥餌符咒而得，如神仙所得靈變自在之通力。(四)報通，又作業通。即依果報而自得者，如諸天所得變化之通力。(五)妖通，指老狸或古木之精化所為之奇變等。﹝宗鏡錄卷十五、大藏法數卷二十七﹞



### 三藏法數

﹝出宗鏡錄﹞ 〔一、道通〕，道即道理，謂證中道之理，而能起用，無心應物，緣化萬有，猶如影像，水月空華，無有定體，是名道通。 〔二、神通〕，神即心神，謂靜心照物，宿命記持，種種分明，皆隨定力，無有障礙，是名神通。 〔三、依通〕，依即依憑，謂依憑術法，任意無礙，如乘符往來，藥餌靈變之類，是名依通。（乘符往來，藥餌靈變，皆神仙之術也。） 〔四、報通〕，謂鬼神先知，諸天變化，中陰了生，神龍隱變，是名報通。（中陰了生者，謂人死之後，未曾托生，於中陰中，即能了知托生之處也。） 〔五、妖通〕，謂狐狸老變，木石精化，附傍人神，聰慧奇異，是名妖通。



### 丁福保佛學大辭典

【名數】五種之通力。身口意三業，通用無礙，變化自在，謂之通力。一、道通，以證悟中道實相之理而得之，如菩薩之通力無礙者。二、神通，神為心神，凝心修定所得，如羅漢之通力自在者。三、依通，依憑藥餌符咒等所得，如神仙之靈變自在者。四、報通，亦名業通，以果報而自得之，如諸天之變化，神龍之隱變者。五、妖通，惟妖怪使然，如老狸古木之精為奇變者。見宗鏡錄十五。



