---
title: 七種立題
source: deerpark.app
---
### 佛光大辭典

天台宗以一切經題不出人、法、譬三者，此中，又由單、復、具足之不同而生分別，即單三、復三、具足一，總為七種。(一)單人立題，如佛說阿彌陀經。佛為能說之人，阿彌陀為所說之人，乃以兩土之果人立名。(二)單法立題，如涅經。涅為經中所說之法，是為以法立名。(三)單譬立題，如梵網經。梵網乃梵天之羅網，以譬戒律之節目交絡無盡，是為以譬立名。(四)人法立題，如文殊問般若經。文殊為人，般若為法。(五)法譬立題，如妙法蓮華經。妙法為法，蓮華為譬。(六)人譬立題，如如來師子吼經。如來為人，師子吼為譬。(七)具足立題，如大方廣佛華嚴經。大方廣為法，佛為人，華嚴為譬。（參閱‘單三復三具足一’4912）



### 三藏法數

﹝出天台四教儀集註﹞ 隋天台智者大師，謂一大藏經題，不出人、法、譬三者而已。因以單複具足不同，遂立為七種也。 〔一、單人立題〕，單人者，如佛說阿彌陀等經是也。謂釋迦佛為能說之人，阿彌陀佛為所說之人。此經以兩土果人立名，故云單人立題。（梵語釋迦，華言能仁。梵語阿彌陀，華言無量壽。兩土果人者，釋迦佛為娑婆國土之果人，彌陀佛為極樂國土之果人也。） 〔二、單法立題〕，單法者，如大般涅槃等經是也。謂大般涅槃以法立名，故云單法立題。（梵語般涅槃，華言滅度。謂大患永滅，超度生死，是究竟之法也。） 〔三、單譬立題〕，譬者，比喻之義。如梵網等經是也。謂梵網以譬喻立名，故云單譬立題。（梵網者，謂梵天寶網，其目不同，以譬戒律之目，亦各各不同也。） 〔四、人法立題〕，人法者，如文殊問般若等經是也。謂文殊是人，般若是法，以二者合言，故云人法立題。（文殊，梵語具云文殊師利，華言妙德。梵語般若，華言智慧。） 〔五、法譬立題〕，法譬者，如妙法蓮華等經是也。謂妙法是法，蓮華是譬，以二者合言，故云法譬立題。 〔六、人譬立題〕，人譬者，如如來師子吼等經是也。謂如來是人，師子是譬，以二者合言，故云人譬立題。 〔七、具足立題〕，具足者，如大方廣佛華嚴等經是也。謂大方廣是法，佛是人，華嚴是譬也，以三者具足，故云具足立題。



### 丁福保佛學大辭典

【名數】天台之說。一大藏經之題，不出人法譬之三，此中由單復具足之不同，而生七種之別：一，單人立題。如佛說阿彌陀經，佛為能說之人，阿彌陀為所說之人，是以兩土之果人立名也。二，單法立題。如大般涅槃經，大般涅槃為經中所說之法也。三，單譬立題。如梵網經，梵網為梵天之羅網，以譬戒律之節目絞絡無盡也。四，人法立題。如文殊問般若經，文殊為人，般若為法也。五，法譬立題。如妙法蓮華經，妙法為法，蓮華為譬也。六，人譬立題。如如來師子吼經，如來為人，師子吼為譬也。七，具足立題。三者具足也。如大方廣佛華嚴經，大方廣為法，佛為人，華嚴為譬也。已上單三複三具足一，謂之七種三題。見四教儀集注上。

【術語】天台謂一切之經題不出於人法譬之三者，而有單複具足之不同，總為七種。



