---
title: 十六
source: deerpark.app
---

**來源：丁福保佛學大辭典**

<p>【術語】華嚴以十數為滿數，攝無量無盡，真言密教以十六數表圓滿無盡。故畫胎藏界之曼荼羅，其中臺八葉院最少之極，為十六指，其十六者眾生肉團心之八葉曼荼羅也，此八葉開人法而有八種善知識之人與八種金剛慧印之法。以成十六之數也。大日經疏五曰：「內心白蓮華，此是眾生本心，妙法芬陀利華秘密標幟，華臺八臺八葉圓滿均等，如正開敷形。（中略）正方四葉是如來四智，隅角四葉是如來四行，約此現為八種善知識，各持金剛慧印。（中略）如是十六法，一一皆等法界，乃至無有少分不平等處，故其標相亦與冥符，略攝如來萬德以為十六指，申而長之則無量無邊，故此曼荼羅極小之量劑十六指，大則無限也。」義釋曰：「人法各八故成十六。」演密鈔五曰：「四智四行八種善知識並各持金剛慧印故成十六法也。」出生義曰：「厥有河沙塵海數量，舉十六位焉，亦塵數之義出於此矣。」其他金剛界之十六大菩薩，十六尊，十六執金剛神，十六天神，顯經所說之十六菩薩十六居士等，總以十六之數該攝一切。般若之十六空，月之十六分等，皆依此意。</p>

**來源：佛光大辭典**

<p>密教用以表圓滿無盡之數。華嚴以十數為滿數，真言密教則以十六攝無盡無量，故畫胎藏界之曼陀羅，其中台八葉院最少之極為十六指。此八葉開人法，而有八種善知識之人與八種金剛慧印之法，合成十六之數。其他金剛界之十六大菩薩、十六尊、十六執金剛神、十六天神，顯經所說之十六菩薩、十六居士等，亦以十六之數總攝一切；般若之十六空、月之十六分等，皆依此意。﹝大日經疏卷五﹞</p>
