---
title: 苦集滅道
source: deerpark.app
---

### 陳義孝佛學常見辭彙

即四聖諦。見四聖諦條。



### 丁福保佛學大辭典

【術語】即四諦也。苦集二者如上。滅者謂滅生死苦果之涅槃。道者謂可得涅槃果之正道。蓋苦集滅道者為世間與出世間，即生死與涅槃之一雙因果，苦為生死之果，集為生死之因，滅為涅槃之果，道為涅槃之因也。但先果而後因者，以果顯著易知，因幽微難知故也。此四種之理，皆是真實，故云諦。聲聞乘之人，觀此四諦之理厭生死，樂涅槃，以斷煩惱（集諦）而證涅槃（滅諦）也。見四諦條。按法界次第云：苦以逼惱為義。一切有為心行，常為無常患累之所迫惱，故名為苦。集以招聚為義。若心與結業相應，未來定能招集生死之苦，故名為集。滅以滅無為義。結業既盡，則不為生死之患累，故名為滅。道以能通之義。有二種：一正道。實觀三十七道品，三解脫門，緣理慧行，名為正道。二助道。得解觀中種種諸對治法及諸禪定，皆是助道。此二相扶，能通涅槃。故名為道。

參照：<a href="/dict/四諦">四諦</a>


