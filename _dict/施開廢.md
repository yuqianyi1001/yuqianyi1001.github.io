---
title: 施開廢
source: deerpark.app
---
### 佛光大辭典

乃實施權、開權顯實、廢權立實三者之合稱。天台宗為顯示佛陀一代之化導之用語。湛然著之法華玄義釋簽卷一上，就蓮華三喻而論施、開、廢三義，文曰（大三三·八一六下）：‘今從事說現蓮為譬，以順譬，故先施後開，又先開後廢。’﹝玄義釋簽講述卷一﹞（參閱‘蓮華三喻’6148）



### 丁福保佛學大辭典

【術語】天台就妙法蓮華經之蓮華，發明施開廢之三義，因而述三乘方便教，即一乘真實教之旨。佛於法華已前說三乘教者，是為使入一乘法之方便而施設，故謂之為實施權，猶如蓮華之為蓮實而花也。次於法華經明前所述之三乘教為方便，示為對於三乘教之一乘之方便階梯，此謂之開權顯實，猶如蓮華開而有蓮實之顯也。次知三乘教為一乘之方便，一乘之外無三乘，一乘中有三乘，故三乘廢，唯有一乘之義成立，此謂之廢權立實。猶如蓮華落而唯有蓮實也。已上三事，於法言之，方便開時，方便之體廢，開與廢同時，於喻言之，則必前後異時，故託於喻，有前後三番之說也。見四教儀集註上。



