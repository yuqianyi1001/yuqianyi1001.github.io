---
title: 圍遶
source: deerpark.app
---
### 丁福保佛學大辭典

【儀式】遶右旋而敬禮，即右遶三匝也。法會之行道式本此。賢愚因緣經九曰：「須達遙見世尊，猶如金山。（中略）覩之心悅，不知禮法。直問世尊，不審瞿曇起居何如？世尊即時命令就座。時首陀會天遙見須達，雖見世尊，不知禮拜供養之法。化為四人，行列而來。到世尊所，接足作禮，胡起問訊，起居輕利，右遶三匝，卻坐一面。是時見其如是，乃為愕然而自念言：恭敬之法，事應如是。即起離座如彼禮敬，問訊起居，右遶三匝，卻坐一面。」法華文句二下曰：「圍繞者。佛初出世，人未知法，淨居天化為人像，到已右旋，旋已敬禮，卻坐聽法，因於天敬人以為楷。（中略）圍繞者，行旋威儀也。」



