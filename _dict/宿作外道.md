---
title: 宿作外道
source: deerpark.app
---

### 丁福保佛學大辭典

【流派】外道十一宗之一。此外道計一切眾生受苦樂之報皆由宿世本業之所作，故若於現世持戒精進，受身心之苦，則能壞本業，本業既壞，則眾苦滅，故得涅槃。是說宿因現報，雖與佛法之正說不異，然以一切歸於宿作不許感現在之功力果（是曰士用因士用果），故以之為邪執也。毘婆沙論百九十八曰：「一切士夫補特伽羅，所有所受無不皆以宿作為因，此非因計因戒禁取，見苦所斷。（中略）問：此正法中，亦說所受苦樂過去業為因而非惡見，彼外道亦作是說，何故名惡見耶？答：此正法中說，現所受有以過去業為因，有是現在士用果者。彼說一切皆以過去所作業為因，不說現在有士用果，故名惡見。」真諦譯天親攝論釋二曰：「論曰：或執宿作。釋曰：路柯耶胝柯說。世間一切因，唯有宿作。現在功力不能感果。故現在非因，如世間二人同事一主俱有功力，一人被禮遇一則不爾，故知唯由宿作，不圖現在功力。」華嚴演義鈔八曰：「瑜伽云：何因緣故彼外道作如是見？答：彼見世間。雖具正方便而招於苦，雖具邪方便而致於樂，彼如是思。若由現在士夫作用為彼因者彼當顛倒，由彼所見非顛倒故，是故彼皆以宿作為因。涅槃三十五廣破此見。」玄奘譯世親釋二曰：「宿作為因者，謂彼不許有士用因，故成邪執。」



### 佛光大辭典

又作宿作論師。外道十一宗之一。相當于外道十六宗之諸因宿作宗，即尼幹子外道之宿作因論。宿作外道即指主張一切眾生所受苦樂之報，悉依宿世本業而定之外道。華嚴玄談卷八載，宿作外道以現世之苦樂果報皆依過去世之本業因緣而定，故認為若能持戒精進，令身心受苦，則能壞盡本業，本業既盡，眾苦盡滅，眾苦盡滅，即得涅。此外道為滅盡苦因，于是主張修自餓投岩等苦行。由于此外道唯以宿作為現世果報之一切因，不認為現在之功力能感果（現在非因），故成邪執。﹝瑜伽師地論卷七、大毗婆沙論卷一九八、攝大乘論釋卷二（玄奘譯）、天親攝論釋卷二（真諦譯）﹞（參閱‘外道十一宗’1869）


