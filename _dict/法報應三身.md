---
title: 法報應三身
source: deerpark.app
---

**來源：丁福保佛學大辭典**

<p>【術語】台家所立之三身也。法報應之名，法華論取之，是開真合應之三身也。開真者，法與自受用及報之二。合應者，應中合他受用與報之勝應也。一、法身，中道之理體也，本有之三千也。二、報身，報因行功德而顯佛之實智也。二分之，自受內證法樂之身，名為自受用報身。對於初地已上菩薩應現之報身。名為他受用報身。此與應中之勝應身，同體異名。三、應身，又曰應化身。自理智不二之妙體，為化度眾生應現種種之身也。亦二分之。對於初地菩薩應現者。名為勝應身。即上之他受用報身也。應現於地前凡夫及二乘者。名為劣應身。釋迦如來之丈六身是也。此三身中法身如來名為毘盧舍那。譯言徧一切處。報身如來名為盧舍那。譯言淨滿。又譯曰光明徧照。應身如來名為釋迦文。譯言度沃燋。此三名為但就佛身分別者，故應化身單為釋迦文度沃燋。然汎別應化身。則固於此中攝盡諸趣隨類之身也。若以此三身配於彼宗所立之四土。則法身處於寂光土。報身處於實報土，勝應身處於方便土。劣應身處於同居土。法華論曰：「一者示現應佛菩提故，隨所應見而為示現。二者示現報佛菩提，十地行滿足得常涅槃證故。三者示現法佛菩提，謂如來藏性常涅槃常恒清涼不變等義。」天台光明玄曰：「法報應是為三，三種法聚故名身。所謂理法聚名法身，智法聚名報身，功德法聚名應身。」止觀六曰：「就境為法身，就智為報身，起用為應身。」文句九曰：「法身如來名毘盧舍那，此翻徧一切處。報身如來名廬舍那，此翻淨滿。應身如來名釋迦文，此翻度沃燋。」輔行一之一曰：「從體，三身相即無暫離時，既許法身徧一切處，報應未嘗離於法身，況法身處二身常在，故知三身徧於諸法，何獨法身乎？」</p><p>密教立法報應之三身。日本弘法之三昧耶戒儀曰：「歸依無上二身諸佛。」同資秉記曰：「約於密教之兩部曼荼羅則各有橫竪之三身。其胎藏中胎是法身；與第一重之內眷屬第二重之大眷屬合，是報身；第三重是應身；此是竪也。上之諸身，各具三身，是橫也。其金剛依禮懺文等，於五佛之中，中東合，是法身；南西合，是報身；北方是應身；此竪也，橫之義如前。」</p>
