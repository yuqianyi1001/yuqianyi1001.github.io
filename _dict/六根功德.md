---
title: 六根功德
source: deerpark.app
---
### 佛光大辭典

于六根清淨位所得之功德。據首楞嚴經卷四載，以三世（過、現、未）涉四方（東西南北），疊成十二之數，又以此十二之數變一為十，則疊成一百二十，復以此一百二十之數變十為百，則疊成一千二百；以此一千二百之數量而成六根功德，蓋眾生根塵相織，妄成諸相，世界相涉，而所緣之境量總不出三世四方。然以了別之功用而言，則六根之優劣全缺不同，故眼、鼻、身三根唯有八百功德，耳、舌、意三根則具有一千二百功德。即：(一)以眼僅能見前面、左右三方，共成八百功德之數，故眼根唯八百功德。(二)耳能週聽十方，隨彼聲之動處，雖有近遠之別，但若耳能靜聽，則十方無遺，故耳根圓滿一千二百功德。(三)鼻能嗅聞，通出入息時能取香、聞香，然除此外別無功能，故鼻根唯八百功德。(四)舌能宣揚世間、出世間之一切諸法，言說雖有限量，其理則無窮盡；于此僅論舌之言說而不論嘗味，因其嘗味之功劣而言說之德較勝，故舌根圓滿一千二百功德。(五)身能覺觸，了知逆順苦樂之境；以其與物合時則有知覺，與物相離則無知覺，故身根唯八百功德。(六)意根靜默，一切世間法、出世間法無不包容，故意根圓滿一千二百功德。（參閱‘六根清淨’1285）



### 三藏法數

﹝出首楞嚴經﹞ 六根功德者，六根所具之功德也。而此功德，雖具於六根之內，而涉乎世界而成。故有一千二百之數量，所謂世為遷流，界為方位，三世四方，宛轉十二，流變三疊，一十百千是也。（三世者，過去、現在、未來也。四方者，東西南北也。宛轉十二者，以四方涉三世，三世涉四方，而成十二也。流變三疊，一十百千者，乃以三世遷流變易之數，而成三疊也。初從三世涉於四方，疊成十二之數，一疊也。又以此十二之數，變一為十，則疊成一百二十，二疊也。復以此一百二十之數，變十為百，則疊成一千二百，三疊也。故云流變三疊，一十百千也。）以此方世一千二百之數，而成乎六根。功德者，蓋由眾生六根，織妄相成，世界相涉，而所緣境量，不出三世四方故也。然此六根功德，以體具言之，則各有一千二百；以了別功用言之，則優劣全缺不同，是故眼、鼻、身三根，惟有八百功德。耳、舌、意三根，則具有一千二百也。（織妄者，根塵相織，妄有諸相也。） 〔一、眼根八百功德〕，謂眾生一身方位，具前後左右四方，若以一千二百功德定其數量，則四方各具三百之數，共成一千二百。今眼根惟八百者，以眼但能見前方三百，左右各二百五十，共成八百之數也。所謂三分言功，一分無德，故知眼根惟八百功德。 〔二、耳根千二百功德〕，謂耳能周聽，隨彼聲之動處，雖則有近有遠，耳若靜聽，則十方無遺，故知耳根圓滿一千二百功德。 〔三、鼻根八百功德〕，謂鼻能嗅聞，通出入息，息出則能取香，息入則能聞香，出入之中無能，故曰而闕中交，所謂三分言功，而缺中交一分之德，故知鼻根惟八百功德。 〔四、舌根千二百功德〕，謂舌能宣揚世間、出世間一切諸法，言說雖有限量，其理則無窮盡，此但論其言說，不論嘗味，以其嘗味之功劣，言說之德勝，故知舌根圓滿一千二百功德。 〔五、身根八百功德〕，謂身能覺觸了知逆順苦樂之境，以其與物合時，則有知覺；與物相離，則不知覺，所謂三分言功，一分無德，故知身根惟八百功德。 〔六、意根千二百功德〕，謂意根靜默，一切世間法、出世間法，無不包容，故知意根圓滿一千二百功德。（世間法，即人天所修之法。出世間法，即三乘人所修之法。）



### 丁福保佛學大辭典

【術語】得於六根清淨之位之功德也。依根而數量有增減。見六根清淨條。

參照：<a href="/dict/六根清淨">六根清淨</a>



