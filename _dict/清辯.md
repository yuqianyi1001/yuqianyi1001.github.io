---
title: 清辯
source: deerpark.app
---
### 丁福保佛學大辭典

【人名】梵名婆毘吠伽Bhavaviveka，譯曰清辯。為佛滅後一千一百年頃，與護法菩薩同時之論師，承龍樹中觀之宗旨，作大乘掌珍論。以破護法之有宗而立空宗，是在印度為空有二宗諍論之嚆矢。西域記十曰：「論師雅量廣遠，外示僧佉（數論）之服，內弘龍猛（龍樹）之學，曾聞護法菩薩隆名，懷談議，詣護法所，護法辭不會，還本土靜思曰：非慈氏成佛誰決我疑，於觀音菩薩像前誦隨心陀羅尼，絕粒飲水三歲，菩薩現妙身聽其所意，教其至馱那羯磔迦國城南山巖執金剛神所，至誠誦執金剛陀羅尼。論師往誦，三歲後，神乃授秘方曰：此石窟內有阿素洛宮，如法行，石壁當開。即入中待彌勒出世。論師曰：幽居無觀，何知佛出興？神曰：我當報。師受命專咒誦持，復歷三歲，精芥子擊石巖壁便洞開，師入之，石壁復合。」



