---
title: 凡夫十重妄
source: deerpark.app
---

**來源：丁福保佛學大辭典**

<p>【術語】凡夫阿賴耶識之不覺義，分為十重言也。禪源諸詮四曰：「此識（阿賴耶識）在凡，常有覺與不覺二義。覺是三乘聖賢之本。今且示凡夫本末，總有十重（今每重以夢喻一一合之）：謂一切眾生雖皆有本覺真心（此第一重。如一富貴人，端正多智，自在宅中住）；未遇善友開示，法爾本來不覺（第二重。如宅中人睡，自不知也）；不覺故，法爾念起（第三重。如睡法爾有夢）；念起故，有能見相（第四重。如夢中之想）；以有見故，根身世界妄現（第五重。夢中別見有身在他鄉貧苦，及見種種好惡事境）；不知此等從自念起，執為定有，名為法執（第六重。正夢時，法爾必執所見物為實有也）；執法定故，便見自他之殊，名為我執（第七重。夢時必認他鄉貧苦身為己本身）；執此四大為我故，法爾貪愛順情諸境，欲以潤我。瞋嫌遞情諸境，恐損惱我。愚癡之情，種種計校（第八重。此是毒。如夢在他鄉，所見違順等事，亦貪瞋也）；由此故造善惡等業（第九重。夢中或打奪或罵，或行恩布德）；業成難逃，如影響應於形聲，故受六道業繫苦樂相（第十重。如夢因偷奪打罵，被捉枷禁決罰。或行恩得報，舉薦拜官署職）。悟後修證，還有十重，翻妄即真。」</p>

**來源：佛光大辭典**

<p>凡夫之阿賴耶識迷妄不覺，據宗密之禪源諸詮集都序卷下之二所舉，將此不覺分為十重，且每重皆以夢喻之。即：(一)第一重，謂一切眾生皆有本覺真心；如一富貴之人，端正多智，自住于本宅中。(二)第二重，本覺真心若未遇善友之開示，則法性本來不覺；如宅中人睡而不自知。(三)第三重，因本性不覺，故妄念即起；如于睡中而有夢境。(四)第四重，因生起妄念，故有能見之相；如夢中之想念。(五)第五重，以有見之產生，故根、身世界隨之妄現；如夢中另見有身在他鄉受苦，及見種種好惡之事境。(六)第六重，見諸種事境，而不知此乃從自念所起之幻境，猶執為定有，稱為法執；如于夢中，必執所見之物為實有，此乃不覺之故。(七)第七重，因執著法定有之故，則便見自他之殊異，稱為我執；如于夢中，必認他鄉受苦之身為己本身。(八)第八重，執四大假合為我，故貪愛順情諸境，欲以此潤我，而嗔嫌逆情之諸境，恐其損惱于我，以此愚癡之情而生種種計較；如夢于他鄉之處，所見之各種違順等事亦隨之而起貪嗔之心。(九)第九重，因起貪嗔之心而造善惡等業；如于夢中，或打奪相罵，或行恩布德。(十)第十重，善惡之業力如影隨形，故受六道業系而現苦樂之相；如于夢中，因偷奪打罵而被枷禁決罰，或行恩得報而受舉薦拜官。上述十重迷妄為凡夫之本末，然若覺悟後精勤修證，則另有十重可反妄歸真。</p>
