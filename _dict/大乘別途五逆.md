---
title: 大乘別途五逆
source: deerpark.app
---

### 丁福保佛學大辭典

【名數】大薩遮尼犍子所說經四曰：「有五種罪名為根本。何等為五？一者破壞塔寺焚燒經像，或取佛物法僧物，若教人作見作助喜，是名第一根本重罪。若謗聲聞辟支佛法及大乘法，毀呰留難隱敝覆藏，是名第二根本重罪。若有沙門信心出家，剃除鬚髮身著染衣，或有持戒或不持戒，繫閉牢獄枷鎖打縛，策役驅使責諸發調，或脫袈裟逼令還俗，或斷其命，是為第三根本重罪。於五逆中若作一業是為第四根本重罪。謗無一切善惡業報，長夜常行十不善業，不畏後世，自作教人堅住不捨，是為第五根本重罪。」小乘之五逆，與此中第四一逆相當。


