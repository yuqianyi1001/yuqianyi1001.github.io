---
title: 人法
source: deerpark.app
---
### 佛光大辭典

即人與法之並稱。(一)人指說教者或受學者，法指所說之教或所學之教。

(二)具有心之作用者為人，不具心之作用者為法。例如，眾生依因緣和合而成立，是為人；五蘊為構成眾生之要素，是為法。



### 三藏法數

人即觀世音，法即普門。觀世音者，謂此菩薩以中道妙智，觀於世間眾生受苦求救之聲，一時皆令解脫也。普門者，普遍也。門即能通之義，謂實相妙理，互通遍攝，無所障礙也。此品具兩問答：依前問答，論觀世音人。故經云：以是因緣，名觀世音？依後問答，論普門示現種種說法。故經云：方便之力，其事云何？以人能秉法，故言人、法也。（前後問答者，無盡意初問，以何因緣，名觀世音？佛答云：若有無量百千萬億眾等。是也。次問云何遊此娑婆世界等。答云：若有國土眾生，應以佛身等。是也。）



### 丁福保佛學大辭典

【術語】人為受教之眾生，法為佛之教法。又一切之有情數曰人，一切之非情數曰法。



