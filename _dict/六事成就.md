---
title: 六事成就
source: deerpark.app
---

**來源：三藏法數**

﹝出莊嚴論﹞ 論云：菩薩為成就六度，故決定應行六事也。（菩薩，梵語具云菩提薩埵，華言覺有情。六度者，一布施、二持戒、三忍辱、四精進、五禪定、六智慧也。） 〔一、供養〕，供養者，謂因成就檀度，故興供養。若不長時供養三寶，則檀度不得圓滿也。（梵語檀，華言施。三寶者，佛寶、法寶、僧寶也。） 〔二、學戒〕，學戒者，謂因成就戒度故，學習持戒。若不長時學戒，則戒度不得圓滿也。 〔三、修悲〕，修悲者，謂因成就忍度，故修習大悲心，饒益眾生。若不長時忍受，及不饒益眾生，則忍度不得圓滿也。 〔四、勤善〕，勤善者，謂因成就進度，故勤修眾善。若心放逸，不修諸善，則進度不得圓滿也。 〔五、離諠〕，離諠者，謂因成就禪定，故離諠鬧。若在聚落，鬥諍雜亂，則禪定不得圓滿也。 〔六、樂法〕，樂法者，謂因成就智度，故愛樂佛法。若不遍歷十方，承事諸佛，聽法無厭，如海納流，無時盈溢，則智度不得圓滿也。



### 丁福保佛學大辭典

【名數】菩薩欲成就六度之行所修之六事也。一供養，欲成就檀波羅蜜者。二學戒，欲成就戒波羅蜜者。三修悲，欲成就忍波羅蜜者。四勤善，欲成就精進波羅蜜者。五離誼，欲成就禪定波羅蜜者。六樂法，欲成就智慧波羅蜜者。莊嚴經十二曰：「諸菩薩為成就六度故，于諸地中決定應作六事：一者必應供養，此為成就檀度。若不長時供養，則檀度不得圓滿。供養義如供養品說。二者必應學戒，此為成就戒度。若不長時學戒，則戒度不得圓滿。三者必應修悲，此為成就忍度。若不長時忍諸不饒益事，則忍度不得圓滿。四者必應勤善，此為成就進度。若心放逸不修諸善，則進度不得圓滿。五者必應離誼，此為成就禪度。若在聚落多諍擾心，則禪度不得圓滿。六者必應樂法，此為成就智度。若不徧歷諸佛，聽法無厭。如海納流，無時盈溢，則智度不得圓滿。」


