---
title: 商諾迦縛娑
source: deerpark.app
---
### 丁福保佛學大辭典

【人名】Śāṇakavāsa，又作Śāṇavāsa，舊云商那和修、舍那和修、舍那波私，阿難之弟子也。商那，商諾迦為衣名。世世著設諾迦衣，因以為名，設諾迦衣，此譯麻衣，舊云胎衣者，義翻也。西域記一謂彼在先身中以設諾迦草續成為衣，於解安居日持施眾僧。以此福力，於五百身中陰生陰常服此衣，今世以最後身從胎俱出。身既漸長，衣亦隨廣。及阿難度之出家，其衣變為法服。及受具戒，更變為九條僧伽胝。將證寂滅，至邊際定，發智願力，留此袈裟，盡釋迦遺法。法盡之後，方乃變壞云。付法藏傳二曰：「商那和修，由願力故，處母胎著商那衣。」毘奈耶雜事四十曰：「其子生時以奢搦迦衣裏身而出，因即名為奢搦迦。」開宗記一本曰：「舊云商那和修，此曰胎衣。此從義言，未詳所以。新曰商諾伽縛娑，此是草名。」



