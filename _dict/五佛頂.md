---
title: 五佛頂
source: deerpark.app
---

### 丁福保佛學大辭典

【名數】五佛頂者，在釋尊之左方，表五智也。大日經一曰：「救世釋師子，聖尊之左方，如來之五頂，最初名白傘，勝頂最勝頂，眾德火光聚，及與捨除頂，是名五大頂。大我之釋種，應當依是處，精進造眾相。」一、白傘佛頂，又作白繖佛頂，名曰白傘蓋佛頂輪王，以白色傘蓋為三昧耶形之佛頂尊也。是為以白淨大慈悲徧覆法界之標幟。大日經疏五曰：「次於釋迦師子之南置如來五頂，第一白傘佛頂。」同義釋七曰：「此則如來眾相之頂，以白淨大慈悲徧覆法界。」秘藏記末曰：「白傘蓋佛頂，黃色，持蓮華，上有白傘蓋。」調定圖曰：「黃色，左手持蓮華，上有傘蓋，右手仰屈地水火風，舒空，坐赤蓮華。」二、勝佛頂，又作殊勝佛頂。以寶劍為三昧耶形，為主殊勝大慧之尊，故名為勝佛頂。大日經疏五曰：「第二誓耶，譯為勝頂。」秘藏記末曰：「勝佛頂，黃色，左手持蓮華，上有寶劍，圍火焰，右手執未開蓮華。」三、最勝佛頂，又云一字最勝佛頂輪王、最勝金輪佛頂、轉輪王佛頂、金輪佛頂（此有釋迦金輪與大日金輪，今乃釋迦金輪也）。此尊主如來八相中轉法輪之德，轉法輪之德，無比無上，故名為最勝佛頂。又擬法輪於世間之金輪，而以金輪為三昧耶形，故云金輪佛頂。大日經疏五曰：「第三微誓耶，此用多聲呼也，譯為最勝頂。」秘藏記末曰：「最勝佛頂，亦名金輪佛頂，黃色，左手執蓮華，上有金輪。」四、火聚佛頂，又作光聚佛頂、放光佛頂、火光佛頂。此尊主以光明攝聚眾生之德，故名。秘藏記作高佛頂。大日經疏五曰：「第四諦殊羅施，譯云火聚頂。」秘藏記末曰：「高佛頂，黃色，左手執蓮華，上有如意寶。」五、捨除佛頂，又作除障佛頂、摧碎佛頂、除業佛頂、除蓋障佛頂、尊勝佛頂等，主摧破一切煩惱之德。大日經疏五曰：「第五微吉羅拏，譯云捨除頂，是棄捨一切煩惱義，亦是摧碎義也。」此五佛為表釋迦如來五智之最勝者，無論何尊形，皆作轉輪王之形也。大日經疏五曰：「此是釋迦如來五智之頂，於一切功德中猶如輪王具大勢力，其狀皆作轉輪聖王形。謂頂有肉髻形，其上復有髮髻，即是重髻也，餘相貌皆如菩薩令極端嚴歡喜。」同十六曰：「五佛頂，其白繖佛頂以繖為印，勝佛頂以刀圍普，最勝佛頂以輪為印，除障佛頂以鉤為印（摧碎），火聚佛頂畫佛頂髻形。」梵１．Sitātapattra２．Jaya３．Vijaya４．Tejorāśi５．Vikīrṇa。

【名數】與五佛頂尊同。

參照：<a href="/dict/五佛頂尊">五佛頂尊</a>



### 佛光大辭典

又作五頂輪王、如來五頂。指具有如來無見頂相功德之諸尊。即：(一)白傘蓋佛頂（梵Uṣṇīṣa -sitātapattrā ），又作白傘佛頂。(二)勝佛頂（梵Uṣṇīṣa -jayā ），又作勝頂。(三)最勝佛頂（梵Uṣṇīṣa -vijayā ），又作最勝頂。(四)光聚佛頂（梵Uṣṇīṣa -tejorāśi ），又作火聚佛頂、火聚頂。(五)除障佛頂（梵Uṣṇīṣa -vikīrṇa ），又作舍除頂。據大日經疏卷五載，五佛頂為釋迦如來五智之頂，其相貌呈菩薩形，頂為重髻。又大日經義釋卷七謂，白傘佛頂為如來眾相之頂；勝佛頂為如來大寂之頂；最勝佛頂為如來壽量秘密神通之頂；光聚佛頂為如來定慧光明之頂，能除暗障；除障佛頂為如來力無所畏神通之頂，能柔伏一切眾生之業垢。另有以金輪、高佛頂取代最勝、除障二者，亦稱五佛頂。此外，奉五佛頂為本尊，以祈息災之修法，稱為五佛頂法，盛行于日本台密。﹝大日經卷一、一字奇特佛頂經卷上、尊勝佛頂修瑜伽法儀軌卷下、大日經疏卷十、卷十六、秘藏記卷末﹞


