---
title: 五精舍
source: deerpark.app
---

### 三藏法數

﹝出翻譯名義﹞ 釋迦譜云：息心所栖，故曰精舍，行者精練之所也。 〔一、給孤獨園〕，給孤獨，長者之名，以其仁而聰敏，積而能散，賑乏濟貧，哀孤恤獨，時美其德，號給孤獨。嘗側金布地，以買祇陀太子園，遂名給孤獨園。因建精舍奉佛，佛於其中說法也。（梵語祇陀，華言戰勝。） 〔二、鷲嶺〕，鷲嶺，山名也。以其山形似於鷲鳥，故以名焉。中為精舍，佛居此而說法也。 〔三、獼猴江〕，獼猴江者，以獼猴嘗於此江沐浴，故以名焉。大智度論云：毗耶離有一精舍，名獼猴池。佛曾於此說法。翻譯名義云：那蘭陀池旁建伽藍，即其處也。（梵語毗耶離，華言廣嚴。梵語那蘭陀，華言施無厭。佛昔行菩薩道時，為大國王，建都此地，憐愍眾生，好樂周給，時美其德，號施無厭。伽藍，梵語具云僧伽藍，華言眾園。） 〔四、菴羅樹園〕，梵語菴羅，華言柰，果名也。此樹開華，華生一女，國人歎異，以園封之。園既屬女，女人守護。故言菴羅樹園。此女以宿善冥熏，見佛懽喜，以園奉佛，佛即受之。於中建立精舍，而說法也。 〔五、竹林精舍〕，大智度論云：竹林精舍在耆闍崛山中，其地平坦，嚴淨勝於餘處。佛曾於中說法，故有精舍，或云迦蘭陀竹園。是也。（梵語耆闍崛，華言靈鷲。迦蘭陀，無翻。）



### 丁福保佛學大辭典

【名數】智度論三曰：「五山中有五精舍。」見五山條。

參照：<a href="/dict/五山">五山</a>

一給孤獨園，在舍衛國。二鷲嶺，在摩揭陀國。三獮猴池，在毗耶離國。四菴羅樹園，在毗耶離國。五竹林精舍，又名迦蘭陀竹園，在摩揭陀國王舍城傍。見三藏法數二十四。

【名數】見精舍條。

參照：<a href="/dict/精舍">精舍</a>


