---
title: 畢陵慢心
source: deerpark.app
---

**來源：丁福保佛學大辭典**

<p>【故事】智度論二曰：「長老畢陵伽婆蹉，常患眼痛。是人乞食常渡恒水，到恒水邊彈指言：小婢住莫流。水即兩斷。得過乞食。是恒神到佛所白佛，佛弟子畢陵伽婆蹉常罵我言：小婢住莫流。佛告畢陵伽婆蹉，懺謝恒神。畢陵伽婆蹉即時合手語恒神言：小婢莫瞋，今懺謝汝。是時大眾笑之。云何懺謝而復罵耶？佛告恒神：汝見畢陵伽婆蹉合手懺謝不？懺謝無慢，而有此言，當知非惡。此人五百世來常生婆羅門家，常自驕貴，輕賤餘人，本來所習，口言而已，心無憍也。如是諸阿羅漢，雖斷結使，猶有餘習。」止觀二曰：「又道不妨惡，須陀洹人婬欲轉盛，畢陵尚慢身子生瞋，於其無漏有何損益？」</p>
