---
title: 十不二門
source: deerpark.app
---

### 陳義孝佛學常見辭彙

色心不二門、內外不二門、修證不二門、因果不二門、染淨不二門、依正不二門、自他不二門、三業不二門、權實不二門、受潤不二門。



**來源：三藏法數**

﹝出法華玄義釋籤﹞ 十門何為而設也？蓋荊溪大師，因釋法華玄義，其中廣明十妙之旨。法相該博，學者難入。故於跡本二門之間，對前十妙，立此十門；復於門門之下，結歸一念。為令修學之人，於一念心開，妙解立妙行，故云不可不了十妙大綱，故撮十妙為觀法大體。然此十門，皆以不二命名者，蓋法華以前，四時三教所談色心等十，一一隔異，名之為二。至于法華，開顯四時三教所談偏權之法，皆即圓實，實理既彰，色心等法，圓融自在，互攝無外，咸名不二。十門既對十妙而立，妙即不二，不二即妙。故此十門，不二為目。門即能通之義。蓋欲以十門之易，而通十妙之難也。（四時者，華嚴時、鹿苑時、方等時、般若時也。三教者，藏教、通教、別教也。偏權、圓實者，謂藏通別三教為偏為權，圓教為圓為實也。） 〔一、色心不二門〕，有形質礙之法，而無知覺之用，既異於心，故稱為色。雖有知覺之用，而無質礙可見，以能緣慮，名之為心。諸文有云名色者，心不可見，但有其名，名即心也。故智度論云：一切諸法中，但有名與色，更無有一法，出於名色者。然以情見言之，色心二法有異。以理而論，一切諸法唯心本具，即是妙色妙心，心即是色，色即是心；心外無色，色外無心。互具互攝，故名不二。此之不二，不出一念。故心法妙，所以為門也。 〔二、內外不二門〕，此就內外二境論內外二觀也。謂眾生諸佛及以依報名為外境；自己心法，名為內境。於此內外二境，皆以三觀觀之，即名內外二觀也。然若論修觀次第，必先觀內心；若論機入不同，故須內外並列。復為顯其妙義，必須內外互融，隨觀一境，皆能遍攝，故名不二。此之不二，不出一念，故心法妙，所以為門也。（依報者，即身所依之國土也。三觀者，空觀、假觀、中觀也。離性離相謂之空，無法不備謂之假，非空非假謂之中也。） 〔三、修性不二門〕，修謂修治造作，即隨緣變造之事也。性謂本有不改，即真如不變之理也。性德不出色心，修德莫非三觀。今示全性起修，則諸行無作；全修在性，則一念圓成。是則修外無性，性外無修，互泯互融，故稱不二。此之不二，不出一念。故心法妙所以為門也。（泯，絕也、亡也。論性，則修全在於性，性外無修，修泯亡也；論修，則性全在於修，修外無性，性泯亡也。融即圓融，性不礙修，修不礙性；性即是修，修即是性也。） 〔四、因果不二門〕，因即從迷而言，果乃就悟而說。始從人、天，終至等覺菩薩，皆名為因。唯妙覺佛，獨稱為果。良以九界眾生，無明惑覆，實相之理未顯，名因。唯妙覺佛，無明淨盡，實相之理，究竟顯發，隨機應現，設化無方，乃名果也。十界迷悟雖殊，實相始終理一，故名不二。此之不二，不出一念。故心法妙所以為門也。（等覺者，去後妙覺佛猶有一等，勝前諸位，得稱覺也。妙覺者，謂自覺、覺他、覺行圓滿，不可思議也。九界者，菩薩界、緣覺界、聲聞界、天界、人界、修羅界、餓鬼界、畜生界、地獄界。兼佛即名十界也。） 〔五、染淨不二門〕，無明之用為染，法性之用為淨。無明、法性，體本不二，用乃有殊。迷則全法性而為無明，全起無明之用，以在纏心，變造諸法，念念住著，名之為染。悟則全無明而為法性，全起法性之用，以離障心，應赴眾緣，念念捨離，名之為淨。然在纏，染心本具妙理，與淨不殊，故名不二。此之不二，不出一念。故心法妙所以為門也。（在纏心者，纏即纏縛，謂眾生心識為惑業之所纏縛也。離障心者，障即障礙，謂佛心想惑業淨盡，離乎障礙也。） 〔六、依正不二門〕，依者，依止之處，即所依之土也。正者，正受其報，即能依之身也。如佛果後，示現下三國土名為依報；示現前三教主及九界身，名為正報。法華開顯三土，即是寂光，九界無非圓佛，寂光即所依之土，圓佛乃能依之身。以寂光、圓佛，理本無二，故能依中現正，正中現依。果既依正不二，因亦復然，由理同故。即知諸佛、眾生，體用不二。此之不二，不出一念。故心法妙所以為門也。（下三國土者，同居土、方便土、實報土，以對常寂光土在上，故名下也。前三教主者，即藏、通、別三教果佛也。九界身者，即菩薩等九界之身也。寂光者，即常寂光土也。） 〔七、自他不二門〕，自即自己，他謂他機，此就三法論也。佛法、眾生法，皆名為他；唯己心法，名之為自。以由十界互具，則心、佛、眾生各有生佛。若己生佛顯，則與他佛、生佛同，俱為能化；唯他眾生生佛，而為所化。故云他生他佛尚與心同，況己心生佛，寧乖一念？既同一念，自他豈殊，故名不二。此之不二，不出一念。故心法妙所以為門也。 〔八、三業不二門〕，三業者，如來果後垂化，清淨身口意業也。謂身輪現通，口輪說法，意輪鑑機。當知身尚無身，說亦非說，身口平等，等彼意輪，心色一如，故名不二。此之不二，不出一念。故心法妙所以為門也。（身口意輪者，輪有摧碾之用，喻佛鑑機現通說法，皆能摧碾眾生惑業，故名輪也。心色一如者，心即意，色即身、口，謂身口意三業，皆同一性，無有別也。） 〔九、權實不二門〕，權謂權謀，即九界七方便之法也；實謂真實，即佛界圓乘之法也。蓋法華已前，四時未會，權實不融。至法華開顯九界七方便之權，即是佛界圓乘之實。實即是權，權即是實；實外無權，權外無實。皆稱秘妙，故云不二。此之不二，不出一念。故心法妙所以為門也。（七方便者，方即方法，便即便宜。謂藏通兩教二乘為四，及藏通別三教菩薩共為七，以其同修方便之道故也。） 〔十、受潤不二門〕，受潤者，從喻而立名也。受即領納，以三草二木喻七方便，眾生為能受也。潤即沾潤，謂如來說前四時三教之法，如雲注雨，為能潤也。法華開前四時三教之法，皆即圓法。七方便眾生，咸蒙授記作佛。譬如三草二木，皆一地所生，一雨所潤，無復差降，故名不二。此之不二，不出一念。故心法妙所以為門也。（三草二木喻七方便者，下草喻人、天，中草喻聲聞、緣覺，上草喻藏教菩薩，小樹喻通教菩薩，大樹喻別教菩薩也。此七方便，因對下草，故列人天；而合藏通兩教二乘但為二也。上之七方便，因對論權實之法，故不及人天也。）



### 丁福保佛學大辭典

【術語】荊溪尊者釋法華玄義所明之本迹十妙，立十種不二門，歸結之於一念之心，以示觀法大綱，發其深意。今以其本迹十妙與不二門之相攝列之如圖。一、色心，有形質礙之法，而無知覺之用者，名為色，無形質而有知覺緣慮之用者，名為心。二、內外，眾生諸佛及依報名為外，唯自己之心法名為內。三、修證，修治造作之功，名為修，本有不改之體名為證。四、因果，能生之行，名為因，所生之德，名為果。五、染淨，無明之用，名為染，法性之用名為淨。六、依正，此為依正之二報，眾生所依之國土資具，名為依報，能依之心身，名為正報。七、自他，此就三法而論。佛法眾生法名為他，心法名為自。八、三業，身之發動名為身業，口之發動名為口業，意之發動名為意業，九、權實，九界七方便之法名為權。佛界圓實之法名為實。十、受潤，此從喻之名也，受即領納，三草二木藏通別圓五乘之機，名為能受，潤即沾潤，如來所說前四時三教之法如雲之注雨，名為能潤。此十門皆名為不二者，蓋法華已前四時三教所談之色心等，一一隔異，是名為二。至法華而四時三教所談偏權之法，皆是諸法實相，諸法實相，平等一如，為中之一法，無隔歷不融之法，故總名為不二也。出十不二門。

【書名】唐荊溪尊者述。本是釋籤中結釋十妙者。然為妙觀之大體，故後人錄出別行之。其註解多至五十餘部其著名者，○科十不二門。一卷，唐湛然述，宋知禮科。○十不二門指要鈔。二卷，唐湛然述，宋知禮著，○十不二門義。一卷，唐道邃錄出。○法華十妙不二門示珠指。二卷，宋源清述，○註法華本迹十不二門。二卷，宋宗翌述，○十不二門文心解。一卷，宋仁岳述，○法華玄記十不二門顯妙。一卷，宋處謙述，○十不二門樞要。二卷，宋了然述，○十不二門指要鈔詳解。四卷，宋可度詳解明正謐分會。



### 佛光大辭典

(一)乃指天台宗所立十種不二法門，以顯示觀心之大綱者。湛然據智之法華玄義所說之十妙，賦與實踐之解釋，即由蹟門十妙立色心不二乃至受潤不二等十門，稱為十不二門。一般認為十不二門是互不相容、對立的，但由法華圓教來說，十不二門系顯示相互圓融，一體不可區分。故從凡夫現實之一念而言，一念本自圓滿具足宇宙之一切（即圓滿具足三千諸法），觀自身為無實體之空，但為虛假之現象，即可悟入十妙之理。

十不二門之成立有其先後順序，內容大致如下：

(一)色心不二門，系根據十妙中之境妙而立。智慧觀照之對象，總攝于一念之中。分別而言，則有色法與心法二種。但因宇宙一切均攝入于凡夫一念之中，故稱心外無法。此外，即使是一微塵，亦圓滿具足宇宙之一切，故稱色法與心法不二，無所區別。

(二)內外不二門，系根據智妙及行妙而立。智慧所觀照之對象，雖有內外之分（即屬自己內在之一念心法，與自己以外所有心物之現象），但自三千、三諦之理而言，實無內外之區別，故稱不二。亦即內在之心與外在之佛、眾生等三法互融，本質上無別。

(三)修性不二門，系根據智妙及行妙所立。一念之性德，本來具足一切，但必須假借智慧之力，再加以後天之實踐修行始可顯現，故性與修之關系，宛如水與波；即依修照性，依性起修，故稱不二。

(四)因果不二門，系根據位妙及三法妙而立。雖因修德而有因位與果位之別，然此亦僅是本來具足之三千諸法，其現象各有差別，實則因與果二者之本體無異。

(五)染淨不二門，系根據感應妙及神通妙而立。由因果之別，雖可分為被煩惱所污之‘染’，及離煩惱之‘淨’，然此亦僅是法性與無明互斥或互用之二面。亦即法性變成無明而作用時，即造出迷之九界，無明變為法性作用時，則隨緣而有自由自在之教化作用，故稱染淨迷悟無別。

(六)依正不二門，系根據感應妙及神通妙而立。對前所述之淨，雖有正報之佛身（毗盧遮那佛）與依報之佛土（常寂光土）之別，但此依正二報，于理已本具于一心，故無依正之別。

(七)自他不二門，系根據感應妙及神通妙而立。‘自’指施教化之佛，‘他’指被教化之眾生。佛隨眾生根機而施教，眾生亦順適其教化，此乃因眾生于理本來具足三千，佛始得以三千之理為果而完成教化，故自他之感應不二。

(八)三業不二門，系根據說法妙而立。佛陀必以身、口、意三業教化眾生，而此三業不外是本具三千之表現，此與眾生理具之三千無異，故佛與眾生之三業毫無區別。

(九)權實不二門，系根據說法妙而立。佛之三業作用于教化對象時，隨對象而說方便法與真實教，但其三業是攝入一念之中，于理為同一，故三業所表現之權實之法為不二。

(十)受潤不二門，系根據眷屬妙、利益妙而立。佛陀對大小權實之機廣施權實之益，但能受之眾生本具非權非實而成權實之機，故能潤之佛亦具足非權非實，以隨應權實之機起教化。此即共一地之所生，一雨之所潤，故稱受潤不二。﹝十不二門指要鈔、十不二門論講義﹞

(二)全一卷。唐代荊溪湛然（711～782）撰。為湛然法華玄義釋簽（略稱釋簽）卷十四中之一節，收于大正藏第三十三冊；另有抄錄自釋簽之單行本普遍流通，收于大正藏第四十六冊。又作十不二門義、十不二門論、本蹟不二門、本蹟十妙不二門、法華本蹟不二門、法華本蹟十不二門、法華十妙不二門、妙法蓮華經本蹟十妙不二門、法華玄記十不二門。

天台大師智撰法華玄義（略稱玄義）來解釋妙法蓮華經經題之‘妙’義，共立蹟門十妙與本門十妙，以闡釋佛陀成道之修行與成果兩方面。智又曾講說一念三千、三諦圓融等之觀心法門，由門人灌頂記錄成摩訶止觀（略稱止觀）一書。玄義與止觀二書，可視為天台大師之佛教概論，其後並為天台宗教相與修觀方面之經典著作。本書即針對玄義一書所說本蹟十妙而作之注解，共立色心、內外、修性、因果、染淨、依正、自他、三業權實、受潤等十項相對關系之法門，于每項下又援引止觀之論點以闡明三千、三諦之要旨，確立十項法門本蹟不二、教觀一如、解行雙修等之真義。故本書可謂總括玄義與止觀兩大天台要典教觀相資之宗趣，而成為天台群籍之樞要；于有宋一代，天台宗隆盛，本書更為各方推重，如義寂、源清、宗昱、知禮等天台名德皆多次講布之。

本書之注疏極多，較著名者有道邃之十不二門義一卷、源清之十不二門示珠指二卷、宗昱之十不二門注二卷、知禮之十不二門指要鈔二卷等。


