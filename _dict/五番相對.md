---
title: 五番相對
source: deerpark.app
---
### 丁福保佛學大辭典

【名數】淨土宗判正行與雜行之得失者。選擇本願念佛集卷上，所謂「正雜二行，有五番相對：一親疏對，二近遠對，三有間無間對，四不回向回向對，五純雜對。」是也。親疏對者，修正行者，其行體繫在彌陀，與彼佛甚親昵，彼此三業，互不捨離，故名為親，修雜行者，其行體不繫於彌陀，彼此三業，互相捨離，其關係疎漫，故名為疎。近遠對者，修正行者，願見彌陀，佛即應念現在目前，與彼佛甚鄰近，故名為近，修雜行者，不願見佛，佛不現目前，其關係隔遠，故名為遠。無間有間對者，修正行者，常憶念彌陀而無間斷，故名無間，修雜行者，憶念不相續，故名有間。不回向回向者，修正行者，從不別用回向，而以名號之行體，有願行具足之義，自然為往生之業，故名不回向，修雜行者，必用回向之時。為往生之因，若不用回向，則不為往生之因，故名回向。純雜對者，正行純為極樂之行，故名為純，雜行行體，種種雜多，果報亦汎通於人天三乘及十方淨土等，故名為雜。



