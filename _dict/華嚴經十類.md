---
title: 華嚴經十類
source: deerpark.app
---
### 丁福保佛學大辭典

【名數】有二說：一賢首所說之十類：一恒本，不可說之微塵數身，現微塵數之剎土，盡未來際，念念常說普說未曾休止者。是不可結集，此事出本經不思議品。二大本，如海雲比丘受持之普眼經者。以須彌山聚之筆，四大海水之墨，書一品之修多羅，尚不可窮盡，如是品其數過塵沙，此亦非貝葉之所可記，此事出本經入法界品。三上本，四中本，五下本。此三者，即所謂三本之華嚴，據西域記傳之說。六略本，是六十華嚴經之梵本，有三萬六千偈，要略彼下本十萬偈者。七論釋，龍樹所造之大不思議論，世親所造之十地論等解釋本經者。八翻譯，即六十華嚴經，譯為略本三萬六千偈者。九支流，兜沙經，菩薩本業經等，由大經支出流行者。十感應，依念持之功而於經有感應者。是雖依於其人，今推功而屬於經。見華嚴探玄記一。二清涼所說之十類：一略本經，二下本經，三中本經，四上本經，此四同賢首。五普眼經，是同賢首之大本。六同說經，無量塵沙之諸佛，常恒說同一之法者。七異說經，對萬差之機類，說萬差之法者。此二者為別開賢首之恒本者也。八主伴經，諸佛互為主伴說同一之法者。如此土之佛為主而說十住，則他土諸佛各伴之而說十住。九眷屬經。華嚴經之方便說種種之餘經者。十圓滿經，圓融前之諸本而包含一切者。見華嚴經疏三。



