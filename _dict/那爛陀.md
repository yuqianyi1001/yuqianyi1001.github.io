---
title: 那爛陀
source: deerpark.app
---

### 丁福保佛學大辭典

【寺名】Nālanda，在中天竺摩竭陀國。菩提道場之大覺寺東七驛，佛滅後鑠迦羅阿逸多王所建，歷代相繼而增建之，遂為五天竺第一之精舍。那爛陀譯言施無厭。世俗相傳為住於此寺邊池中之龍王名。若依實義，則釋迦如來往昔在此地為國王時之德號也。西域記九曰：「那爛陀（唐言施無厭），僧伽藍。聞之耆舊曰：此伽藍南菴沒羅林中有池，其龍名那爛陀。傍建伽藍因取為稱，從其實義。是如來在昔修菩薩行，為大國王建都此地，悲愍眾生，好樂周給。時美其德，號施無厭，由是伽藍因以為稱。其本菴沒羅園，五百商人以十億金錢買以施佛。佛於此處三月說法，諸商人等亦證聖果。佛涅槃後未久，此國先王鑠迦羅阿逸多（唐言帝日），敬重一乘，尊崇三寶，式占福地建此伽藍，初興功也。穿傷龍身，時有善占尼犍外道見而記曰：斯勝地也，建立伽藍當必昌盛，為五印度規則，逾千載而彌際。後進學人易以成業，然多歐血，傷龍故也。其子佛陀毱多王（唐言覺護），繼體承統聿遵勝業，次此之南又建伽藍。咀他揭多毱多王（唐言如來護），篤修前偖，次此之東又建伽藍。婆羅阿逸多（唐言幻日），王之嗣位也，次此之東北又建伽藍。功成事畢，福會稱慶。」求法高僧傳下曰：「大覺寺東北行七驛許，至那爛陀寺，乃是古王室利鑠羯羅昳底為北天苾芻曷羅社槃所造。此寺初基總餘方堵，其後代國王苗裔相承，造製宏壯，則贍部洲中當今無以加也。此是室利那爛陀莫訶毘訶羅樣，唐譯云吉祥神龍大住處也。西域凡喚若王及大官屬並大寺舍，皆先云室利，意取吉祥尊貴之義。那爛陀，乃是龍名。近此有龍，名那伽爛陀，故以為號。毘訶羅，此住處義，此云寺者不是正翻。」


