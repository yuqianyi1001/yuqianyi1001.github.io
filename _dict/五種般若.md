---
title: 五種般若
source: deerpark.app
---

**來源：三藏法數**

﹝出金剛經纂要疏刊定記﹞ 〔一、實相般若〕，實相即般若體也。謂明了一切諸法皆空，離一切虛妄之相，故名實相般若。（梵語般若，華言智慧。） 〔二、觀照般若〕，觀照即般若之智用也。謂因觀照明了法無相，悉皆空寂，以顯即體之用，故名觀照般若。 〔三、文字般若〕，文字是能詮之文，般若是所詮之法。能所合成，以語言文字，性本空寂，故名文字般若。 〔四、境界般若〕，境界即諸法之境界也。謂境無自相，由智顯發，以根本、後得二智，照了一切諸法境界，悉本空寂，從境得名，故名境界般若。（根本智者，即菩薩親證本有之智也。後得智者，謂證根本智後，所起化他之智也。） 〔五、眷屬般若〕，眷屬者，即煖、頂、忍、世第一，及戒、定、慧、解脫、解脫知見也。謂此諸法，皆是觀照慧性之屬，故名眷屬般若。（煖者，如木鑽火，未見火出，先得煖相。以喻加行位人，未得智火，燒煩惱薪，已見煖相。頂者，觀行轉明，如登山頂，皆悉明了。忍者，即忍可之義。於苦集滅道之法，忍可而樂修也。世第一者，於理雖未能證，而於世間最勝也。戒即戒律；定即禪定；慧即智慧；解脫，解縛得脫，自在之謂也；解脫知見者，知謂智也，見謂眼也，智眼照了諸法皆空，無有障礙，得其自在也。）



### 丁福保佛學大辭典

【名數】更開五種，該收般若之諸法。一實相般若（如上），二觀照般若（如上），三文字般若（如上），四境界般若。為般若之所緣，一切諸法是也。般若之真智，以一切諸法為境界，故名之為境界般若。五眷屬般若。煗、頂、忍、世第一法等，諸智及戒、定、慧、解脫、解脫知見等是皆觀照般若，即慧性之眷屬，故名為眷屬般若。見金剛經刊定記二、三藏法數二十。

【名數】見般若條。

參照：<a href="/dict/般若">般若</a>



### 佛光大辭典

般若，梵語prajña，慧之義。指照了法界、洞達真理之五種般若聖智。依般若心經疏、般若心經幽贊卷上所載，五種般若即：(一)實相般若，指真如之理。此理為般若之實性，故稱實相般若。(二)觀照般若，指清淨無漏之慧。此慧能照見諸法無相，悉皆空寂，故稱觀照般若。(三)文字般若，指般若之章句。語言文字能詮般若之理，其性空寂，故稱文字般若。(四)眷屬般若，指六度萬行。六度萬行與妙慧相應，而能成就般若，為觀照慧性之眷屬，故稱眷屬般若。(五)境界般若，指一切諸法。諸法為般若真智之境界，境無自相，由智顯發，故稱境界般若。

據金剛經疏記科會卷一，五種般若系羅什三藏就大智度論所說文字、觀照、實相等三般若中，于觀照中開出眷屬，于實相中開出境界者。又吉藏之大品經義疏卷一舉出自性、共有、方便、境界、文字等五種毗曇之說，其中，境界毗曇相當于實相般若，自性毗曇相當于觀照般若，文字毗曇相當于文字般若。﹝金剛經纂要刊定記卷二、大明三藏法數卷二十、仁王護國般若波羅蜜多經疏卷一上、般若心經會疏連珠記卷上、仁王經疏法衡鈔卷一﹞


