---
title: 四種涅槃
source: deerpark.app
---

**來源：陳義孝佛學常見辭彙**

<p>法相宗所立。一、本來自性清淨涅槃，即雖有種種的煩惱，但其自性清淨，湛如虛空，離諸一切分別之相，言語道斷，心行處滅，唯聖者能親證，其性原是寂靜。二、有餘依涅槃，即生死之因與惑業雖盡，但猶餘有漏依身之苦果。三、無餘依涅槃，即不但生死之因與惑業已盡，同時連依身之苦果亦滅，使之畢竟不生。四、無住處涅槃，是斷所知障所顯的真如，所知障為智之障，二乘人因有所知障，不明白生死涅槃無差別的道理，所以固執生死為可厭，涅槃為可欣，佛斷所知障得菩提之真智時，對生死與涅槃無厭欣之情，因有大智，故住於生死，因有大悲，故不住於涅槃，以利樂盡未來際之有情，故謂之為無住處，利樂之用雖常起，而亦常寂，故稱為涅槃。</p>

**來源：三藏法數**

<p>﹝出成唯識論﹞ 〔一、本來自性清淨涅槃〕，謂真如理隨緣變造一切諸法，雖有煩惱垢染，而本性清淨，具足無量微妙功德，無生無滅，湛若虛空，一切眾生平等共有，與一切法不一不異，離一切相無有分別，故名本來自性清淨涅槃。（梵語涅槃，華言滅度。） 〔二、有餘依涅槃〕，謂煩惱之障雖滅，尚餘欲界五陰之身，而為所依，故名有餘依涅槃。（五陰者，色陰、受陰、想陰、行陰、識陰也。） 〔三、無餘依涅槃〕，謂煩惱既盡，所餘五陰之身亦滅，故名無餘依涅槃。 〔四、無住處涅槃〕，謂不住生死，不住涅槃，窮未來際，利樂有情，故名無住處涅槃。</p>

**來源：丁福保佛學大辭典**

<p>【名數】法相宗所立，一本來自性清淨涅槃，雖有客塵煩惱，而自性清淨，湛如虛空，離一切分別之相，言語道斷，心行處滅，唯真聖者自內所證，其性原為寂靜，故名涅槃。二有餘依涅槃，斷盡煩惱障所顯之真如也。有餘依者，有漏之依身，對於所斷之煩惱而謂為餘。雖餘此有漏之依身，而煩惱之障，永為寂滅，故名涅槃。三無餘依涅槃，出生死之苦之真如也。是亦與有餘依涅槃共斷煩惱障所得之真理，而顯於生死苦果斷謝之時即後時也。故卻無苦果之依身，謂為無障依，眾苦永為寂滅，謂為涅槃。四無住處涅槃，是斷所知障所顯之真如也。所知障為智之障。二乘之人為有所知障，不了生死涅槃無差別之理，固執生死為可厭，涅盤為可欣。佛斷所知障得菩提之真智時，於生死涅槃離厭欣之情，但有大智，故住於生死，為有大悲，故不住於涅槃，以利樂盡未來際有情，故謂之為無住處。利樂之用雖常起，而亦常寂，故謂為涅槃。此中一切之有情，有前之一，二乘之極聖，有前自證有餘無餘之三，菩薩在初地已上有第一與第四之二，惟世尊具四也。問依大乘所說，則如來色身，總為無漏清淨，非生死之苦果，何有有餘涅槃？既無有餘涅槃，無餘亦宜無之？答曰：就佛身論有餘無餘，有二義：一如來之身，雖無實之苦果，然就示現似於苦果之依身而論有餘無餘也。如八相成道是。二就無漏色身之隱顯而論有餘無餘也。見唯識論十，百法問答鈔八。</p><p>【名數】見涅槃條。</p><p>參照：<a href="/dict/涅槃">涅槃</a></p>
