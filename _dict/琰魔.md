---
title: 琰魔
source: deerpark.app
---

**來源：丁福保佛學大辭典**

<p>【天名】Yama－rāja，又作炎摩、燄摩、閻魔、琰摩、爓魔、閻摩羅、閻摩羅社、琰摩邏闍、閻羅等。譯曰縛。縛罪人之義。又曰雙世。彼於世中，常受苦樂二報之義。又曰雙王。兄妹二人並王之義。又曰平等王。平等治罪之義。地獄之總司也。玄應音義二十一曰：「燄摩或作琰摩，聲之轉也。舊云閻羅，又云閻摩羅，此言縛，或言雙世也。謂苦樂並受，故云雙世，即鬼官總司也。又作夜磨盧迦，亦作閻摩羅社。閻摩，此云雙。羅社，此云王。兄及妹，皆作地獄王。兄治男事，妹理女事，故曰雙王。」慧琳音義五曰：「爓摩梵語，鬼趣名也。義翻為平等王，此司典生死罪福之業，主守地獄八熱八寒，及以眷屬諸小獄等。役使鬼卒，於五趣中，追攝罪人，捶拷治罰，決斷善惡，更無休息。故三啟經云：將付琰魔王，隨業而受報，勝因生善道，惡業墮泥犁，即其事也。」又譯曰遮止。止罪惡不使更造之義。又曰諍息，息諍息惡之義。慧苑音義上曰：「閻羅，具正云琰魔邏闍。此云遮止。謂遮止罪人，不更造罪。」俱舍光記八曰：「琰魔王，舊云閻邏者，訛也。琰魔，此云諍息。謂犯罪人，不自知過，於苦不忍，違拒獄卒，更造過罪。由王示語，便知己罪，意分而受，息諍息罪。皆由王故，故名諍息。」瑜伽倫記十六曰：「燄摩即本地分曰靜息王，靜息諸罪也。」俱舍論十一曰：「琰魔王使諸邏剎娑擲諸有情置地獄者。」</p><p>密教攝之於天部。金剛界曼陀羅之第一根本成身會，及第二羯磨會中外金剛部二十天之一。又胎藏界曼陀羅以為第十二外金剛部院之一眾。</p>
