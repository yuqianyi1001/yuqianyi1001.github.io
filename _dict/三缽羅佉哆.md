---
title: 三缽羅佉哆
source: deerpark.app
---

**來源：丁福保佛學大辭典**

<p>【術語】Saṁprāgata，譯作善至，正至，時至。舊稱僧跋。譯作等施。於大眾食前使維那唱此語，然後使大眾食。南山舊律以之為施主對於眾僧表白平等施意之語。義淨新律，以此為消食毒之秘密語。行事鈔下三之三曰：「梵摩難經夫欲施者，皆應平心，不同大小，佛令阿難臨飯說僧跋，僧跋者眾僧飯皆平等。」同資持記曰：「僧跋謂令食均一味，與前等供不同。」等供就行食之均等而言。僧跋就食味之均等而言。總言之，則等供亦僧跋也。寄歸傳一曰：「其行食法，先下薑鹽，薑乃一片兩片，大如指大，鹽則全匕半匕藉之以葉，其行鹽者，合掌長跪在上座前，口唱三缽羅佉哆，譯為善至，舊云僧跋者訛也。上座告白：平等行食。意道，供具善成食時復至。准其字義合當如是。然而佛與大眾受他毒食，佛教令唱三缽羅佉哆，然後方食，所有毒藥皆變成美味。以此言之，乃是秘密言詞，未必目其善至。東西兩音臨時任道，並汾之地唱時至者頗有故實。」有部目得迦八曰：「凡於眾首為上座者，所有供養置在眾前。先令一人執持飲食，或先行鹽在上座前。曲身恭敬唱三缽羅佉哆，未唱已來不得受食。當知此言有大威力，輒違受食得惡作罪。」同注曰：「三缽羅佉哆，譯為正至，或為時至，或是密語神咒，能消毒故，昔云僧跋者訛也。佛教遣唱食前，今乃後稱食徧，非直失本意，上座未免其愆，訛替多時，智者詳用。」</p>
