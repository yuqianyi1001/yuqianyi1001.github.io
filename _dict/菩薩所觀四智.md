---
title: 菩薩所觀四智
source: deerpark.app
---

### 丁福保佛學大辭典

【術語】唯識論等破外道餘乘實我實法之所執，且說阿毘達磨經四智成就菩薩之所觀，舉以略顯於心外無有實境。四智者，一相違識相智，於一處鬼人天等所見各別。境若實有，則豈能如此隨見者業力而轉變種種耶？二無所緣識智，緣過去未來夢等非實之境時，境非實有，而心現緣知。心若必託外境而起，則云何無緣耶？以此准知，一切境界，皆心所變也。三自應無倒智，境若為實，則一切凡夫，皆應是聖，本來證悟心外之境故。若然，則不應假功用而得脫，應自然成就，何不然耶？四隨三智轉智，三智者：一隨自在者智轉智，已證得心自在者，隨自己所欲轉變水等能成金等。境若實有，何能如此隨心轉變耶？二隨類密者智轉智，得勝定而修法觀者，觀一境隨而青瘀等相，種種顯現。境若實有，豈能如此耶？三隨分別智轉智，起證實之無分別智，一切境相，皆不現前。境若實有，云何證實時皆不現耶？菩薩成就此四智時於唯識之理決定悟入故，不許心外實境也。



### 佛光大辭典

系菩薩悟入唯識之理以前所成就之四智。唯識宗主張諸法皆由心識所變現，故否認心外有實法之說，為破除外道對‘實我實法’之執著，遂揭示此四智之說，以一一駁斥外道之見解。(一)相違識相智，謂鬼、神、天、人等不同趣之眾生，雖見同一境物，然所見各別，故知此乃隨見者業力而異，而非境界之實有。(二)無所緣識智，吾人凡緣過去、未來、夢等虛幻之境，皆由心所變現，隨時變遷，而非境之實有。(三)自應無倒智，謂一切凡夫須藉修行證悟始得解脫，而非自然即可成聖成佛，故知境界之虛幻；若境界為實有，則凡愚眾生皆可不經修證而自然了悟心外之境以得解脫。(四)隨三智轉智，即：(1)隨自在者智轉智，謂已證得心自在之聖者，可隨所欲而轉變外境皆成；境界若實，則聖者亦無從隨心自在轉境。(2)隨觀察者智轉智，謂已得殊勝禪定之聖者于修觀時，觀一境而眾相現前，故知境界非實有。(3)隨無分別智轉智，謂對已證得無分別智之聖者而言，一切境相皆不現前，故知境界之非實。


