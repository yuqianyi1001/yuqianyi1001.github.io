---
title: 法雲地
source: deerpark.app
---
### 三藏法數

謂菩薩至此第十地，修行功滿，唯務化利眾生，大慈如雲，普能陰覆，雖施作利潤，而本寂不動。經云：慈陰妙雲，覆涅槃海，名法雲地。（梵語涅槃，華言滅度；謂之海者，以其深廣，無法而不容也。）



### 法相辭典

★瑜伽四十八卷二十頁雲：是諸菩薩、住此地中，諸菩薩道、皆得圓滿。菩提資糧，極善週備。從諸如來大法雲所，堪能領受其餘一切有情之類難可領受最極廣大微妙法雨。又此菩薩、自如大雲，未現等覺無上菩提。若現等覺無上菩提；能為無量無邊有情，等雨無比微妙法雨，殄息一切煩惱塵埃。能令種種善根稼穡，生長成熟。是故此地、名法雲地。即由此義，當知復名最上成滿菩薩住。如最上成滿菩薩住中，廣說其相。

★二解　瑜伽七十八卷四頁雲：粗重之身，廣如虛空；法身圓滿，譬如大雲，皆能遍覆。是故第十、名法雲地。

★三解　顯揚三卷三頁雲：十、法雲地。謂諸菩薩、住此地中，先善修治第九地故；超過一切聲聞獨覺地，證得極淨微妙解脫解脫智見蘊，解脫發起大神通智障；如雲法身，圓滿所依。是故此地、名為法雲地。

★四解　攝論三卷二頁雲：何故十地、說名法雲？由得總緣一切法智，含藏一切陀羅尼門三摩地門；譬如大雲，能覆如空廣大障故。又于法身，能圓滿故。世親釋七卷十八頁雲：何故十地名為法雲？由此地中所有總緣一切法智，譬如大雲；陀羅尼門三摩地門猶如淨水。此智所藏、如雲含水。又如大雲、能覆虛空；如是總緣一切法智，普能覆滅諸廣大障。又于法身能圓滿者：如大雲起，週遍虛空；如是此智、于諸菩薩所依法身，悉能週遍。此中圓滿，意說週遍。無性釋七卷二十一頁雲：言法雲者，由得總緣一切法智，總緣一切契經等法不離真如。此一切法共相境智，譬如大雲。陀羅尼門，三摩地門，猶如淨水。智能藏彼，如雲含水。有能生彼勝功能故。又如大雲、覆隱虛空；如是總緣一切法智，覆隱如空廣大無邊惑智二障。言覆隱者，隔義，斷義。又如大雲、澍清冷水，充滿虛空；如是總緣一切法智，出生無量殊勝功德，充滿所證所依法身。

★五解　成唯識論九卷十三頁雲：十、法雲地。大法智雲，含眾德水。蔭蔽一切如空粗重，充滿法身故。



### 陳義孝佛學常見辭彙

菩薩十地中之第十地名。



### 丁福保佛學大辭典

【術語】菩薩十地之第十。大法之智雲徧注甘露之雨之位也。



