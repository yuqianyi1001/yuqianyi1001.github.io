---
title: 禍母
source: deerpark.app
---

**來源：丁福保佛學大辭典**

<p>【傳說】昔有一國，五穀豐熟，人民安樂。王問群臣：我聞天下有禍，不知是何類？答曰：臣亦不見。王便勅一臣於鄰國求之。禍母神化人賣一物，狀如豬。臣問是何名？答曰禍母。臣乃以價千萬買之。問曰：是何食？答曰：食針一升。既買得，還進於王。王勅畜養之。課人民以針，一國擾亂。臣遂白王請殺，王許之。將殺之，而斫刺不能傷害。積薪燒之，禍母身赤如火，躍走入城，城邑悉燒盡。此譬買女色之禍也。見譬喻經，諸經要集，法苑珠林等。</p>
