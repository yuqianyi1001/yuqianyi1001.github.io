---
title: 六年苦行
source: deerpark.app
---

### 三藏法數

佛言：往昔波羅柰城邊，有婆羅門子，名火鬘；復有瓦師之子，名護喜。二子少小心相敬念。護喜謂火鬘曰：共見迦葉如來。火鬘答曰：何用見此髡道人。如是至三後日，護喜復曰：可共暫見。答曰：何用見此髡頭道人。何有佛道。於是護喜捉火鬘頭曰：為汝共見如來。火鬘驚怖，心念此非小緣，必有好事耳。即曰：今放我頭，我共汝去。既至佛所，禮迦葉足。護喜白佛：火鬘不識三寶，願佛開化。火鬘睹佛相好，心生歡喜，出家學道。時火鬘者，即我身是。護喜者，我為太子逾城出家時，作瓶天子導我者是。我往昔以惡言道迦葉佛，故受諸苦報。由此餘殃，今欲臨成佛時，復受六年苦行也。（梵語波羅柰，華言江遶城。梵語婆羅門，華言淨行。梵語迦葉，華言飲光。三寶者，佛寶、法寶、僧寶也。作瓶天子，即色界淨居天也。）



### 丁福保佛學大辭典

【故事】釋迦佛出家已後至成道為六年苦行也。因果經曰：「便前進伽闍山苦行林中。（中略）宜應六年苦行。」無量壽經上曰：「剃除鬚髮，端坐樹下，勤苦六年行如所應。」別有樂行六年之言，一義也。


