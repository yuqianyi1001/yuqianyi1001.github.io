---
title: 毘俱胝
source: deerpark.app
---
### 丁福保佛學大辭典

【菩薩】Bhrukuṭi，又作毘俱知。胎藏界觀音院三十七尊中之一尊也。謂之毘俱胝菩薩。又云毘俱胝觀音。又云毘俱胝天女（八大觀音之一），毘俱胝者，皺之義，此天女從觀音額上之皺中生，故名毘俱胝。譯曰瞋目。三目四手忿怒形之天女也。不空羂索心咒王經下曰：「毘俱胝天女，毘俱胝，周言瞋目。」大日經疏五曰：「觀音左邊置聖者毘俱胝，其身四手，右邊一手垂數珠鬘，一手作施願印，左邊一手持蓮華，一手持軍持。面有三目，如摩醯首羅像，首戴髮冠，如毘盧遮那髮髻冠形。」同十曰：「佛大會中，時諸金剛現大可畏降伏之狀，狀如無有能伏之者。時觀音額皺中現此菩薩，西方謂額上皺文為毘俱胝，如今人忿時額上有皺也。此菩薩現身作大忿怒之狀，時諸金剛皆有怖心，入金剛藏身中。時彼毘俱胝進至執金剛藏前，時彼亦大怖畏，入如來座下而言：願佛護我。時佛謂彼毘俱胝言：姊汝住。時毘俱胝即住已白佛，唯佛所教勅，我當奉行。」蘇婆呼經下曰：「苾唎俱胝，此云忿像也。」陀羅尼集經六，有觀自在毘俱胝菩薩三昧法印咒品，具說念誦之法。



