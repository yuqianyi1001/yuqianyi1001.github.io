---
title: 迦留陀夷死糞中
source: deerpark.app
---

**來源：丁福保佛學大辭典**

<p>【傳說】時舍衛城有婆羅門家，應以聲聞得度。迦留陀夷，念言我復度此家，則於舍衛城滿千數。晨朝持鉢至其家，主婦閉門煎餅。迦留陀夷現種種神變以化其心，使至祇洹以其餅供僧。因說法使得初果證，與五戒為優婆夷。彼還家導其夫來，其夫亦得初果為優婆塞。夫妻既入道，盡力供養迦留陀夷，命其子身死後，毋與今異。其子奉命供養如法。後子婦見賊主年少端正，竊通之娛樂。時迦留陀夷，往其家為婦說婬欲之過，婦聞之生疑，恐或向夫說之，與賊主相謀，一日託病請迦留陀夷，日沒後，伺迦留陀夷到糞所，使賊主刺之，賊主便以利刀斷其頭，埋著糞中。世尊知之率諸比丘至糞所，舉死屍如法於城外火化之。波斯匿王聞之，滅婆羅門家，及七世之親。見十誦律十七，經律異相十五。</p>
