---
title: 十種方便
source: deerpark.app
---

### 陳義孝佛學常見辭彙

布施方便、持戒方便、忍辱方便、精進方便、禪定方便、智慧方便、大慈方便、大悲方便、覺悟方便、轉不退法輪方便。



**來源：三藏法數**

﹝出晉譯華嚴經﹞ 〔一、布施方便〕，謂修菩薩行者，心無慳吝，於身命財，悉皆喜捨，但欲利益眾生，不求人之恩報，是為布施方便也。 〔二、持戒方便〕，謂修菩薩行者，堅持禁戒，行頭陀行，威儀具足；不輕他人，於諸塵境，心無染著，是為持戒方便也。（梵語頭陀，華言抖擻。） 〔三、忍辱方便〕，謂修菩薩行者，遠離顛倒瞋恚，而無彼我之想；於諸眾生，設有橫逆侵加於己，悉能忍受，心無所動，是為忍辱方便也。 〔四、精進方便〕，謂修菩薩行者，於諸梵行，即當捍勞忍苦，勇猛無怠；其所得法，念念思惟，不令忘失，是為精進方便也。（梵行，即淨行也。） 〔五、禪定方便〕，謂修菩薩行者，遠離一切五欲及諸煩惱，而於禪定解脫等法，銳意修習，求證佛果，是為禪定方便也。（五欲者，色欲、聲欲、香欲、味欲、觸欲也。） 〔六、智慧方便〕，謂修菩薩行者，遠離愚癡煩惱，長養一切功德，歡喜愛樂，心無厭足，開發慧解，成就菩提，是為智慧方便也。（梵語菩提，華言道。） 〔七、大慈方便〕，謂修菩薩行者，運平等大慈之心，利樂一切眾生，雖歷塵劫而不疲厭，是為大慈方便也。（劫，梵語具云劫波，華言分別時節。） 〔八、大悲方便〕，謂修菩薩行者，雖了知諸法元無自性，而能以平等大悲之心，代一切眾生受諸苦惱，雖歷塵劫而不疲厭，是為大悲方便也。 〔九、覺悟方便〕，謂修菩薩行者，以無礙智慧，開示一切眾生，令其了悟本有覺性，無所疑惑，是為覺悟方便也。 〔十、轉不退法輪方便〕，謂修菩薩行者，轉無上法輪，化導一切眾生，令其依教修學，增長菩提，行位不退，是為轉不退法輪方便也。



### 丁福保佛學大辭典

【名數】一、布施方便。無慳吝，喜捨身命財，不求恩報。二、持戒方便。持禁戒。行頭陀，不輕他，無染著。三、忍辱方便。遠離顛倒瞋恚，雖有橫逆侵加，亦忍受不動。四、精進方便。捍勞忍苦，勇猛無怠。五、禪定方便。遠離一切五欲及諸煩惱，於禪定解脫等法，銳意修心。六、智慧方便。遠離愚癡煩惱，長養一切功德，歡喜愛樂之心無厭足。七、大慈方便。起平等大慧之心，利樂一切眾生，雖歷塵劫而不疲厭。八、大悲方便。雖知諸法無自性，然以平等之大悲心，代一切眾生受諸苦，歷塵劫而無厭足。九、覺悟方便。以無礙知慧，開示一切眾生，使了悟本有，無所疑惑。十、轉不退法輪方便。轉無上法輪，化導一切眾生，使依教修學，增長菩提，行位不退。皆修菩薩行者之善巧也。



### 佛光大辭典

指修菩薩行者之十種善巧方便，此說出自舊華嚴經卷四十離世間品。新華嚴經卷五十六稱為十種勤修。即：(一)布施方便，毫無慳吝，喜舍身、命、財而無求報之心。(二)持戒方便，持一切戒，心無染著。(三)忍辱方便，離嗔恚、我慢之煩惱，忍一切惡，其心不動。(四)精進方便，三業不曾散亂，一切所作皆不退轉，以至究竟。 (五)禪定方便，遠離五欲、諸煩惱，于禪定之法銳意修習。(六)智慧方便，離愚癡之煩惱，修習一切功德，能開發慧解。(七)大慈方便，運平等大慈之心，利益一切眾生。(八)大悲方便，知諸法無自性，以平等大悲，代諸眾生受苦惱。(九)覺悟方便，以無礙智了悟眾生之十性。(十)轉不退法輪方便，轉無上之法輪，化導眾生，使依教修學，增長菩提，不退行位。﹝華嚴經探玄記卷十七﹞


