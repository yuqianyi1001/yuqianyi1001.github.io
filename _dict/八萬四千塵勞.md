---
title: 八萬四千塵勞
source: deerpark.app
---
### 佛光大辭典

謂眾生之八萬四千煩惱。塵勞，煩惱之異名。摩訶止觀卷一（大四六·九上）：‘一一塵有八萬四千塵勞門。’以煩惱能污人之真性，使人煩勞，故稱塵勞。亦即眾生被邪見煩惱勞役不息，輪轉生死，無有盡時。論塵勞之根本，不出十使，隨各以一使為頭，九使為助，遂成一百。約三世各有一百，共成三百。而現在世一百時促，不論相助，于過去未來二世二百，又各以一使為頭，九使為助，共成二千，合前現在世一百，共成二千一百。又約多貪、多嗔、多癡、等分（謂貪嗔癡三心，一齊而起）四種眾生，各有二千一百，共成八千四百。又約四大、六衰（謂色聲香味觸法能衰損善法），各有八千四百，總成八萬四千塵勞。﹝大智度論卷五十九、俱舍論記卷一、華嚴經孔目章卷三﹞



### 三藏法數

﹝出華嚴孔目﹞ 八萬四千塵勞者，塵即染污之義，謂種種邪見煩惱，能染污真性也。勞即勞役也，謂眾生被邪見煩惱，勞役不息，輪轉生死，無有盡時。論其塵勞，根本不出十使。於十使中，隨以一使為頭，則九使為助，遂成一百；約三世各有一百，共成三百；而現在世一百時促，不論相助，於過去、未來二世二百，又各各以一使為頭，九使為助，共成二千；合前現在世一百，共成二千一百；又約多貪、多瞋、多癡等，分四種眾生，各有二千一百，共成八千四百；又約四大、六衰，各有八千四百，總成八萬四千塵勞也。（十使者，使即驅役之義，一、貪，二、瞋，三、癡，四、慢，五、疑，六、身見，七、邊見，八、邪見，九、見取，十、戒取也。多貪者，謂於五欲可意之境，而多貪愛也。多瞋者，謂於逆情之境而多忿怒也。多癡者，謂無所覺了，而於貪瞋之境，溺而不已也。等分者，謂貪瞋癡三心，一齊而起也。四大者，地大、水大、火大、風大也。六衰者，謂色聲香味觸法六塵，能衰損善法故也。）



### 丁福保佛學大辭典

【術語】八萬四千之煩惱也，塵勞為煩惱之異名，以煩惱污人之真性，使人煩勞也。止觀一曰：「一一塵有八萬四千塵勞門。」



