---
title: 四枯四榮
source: deerpark.app
---

**來源：丁福保佛學大辭典**

<p>【譬喻】佛於拘尸那城Kusinagara娑羅Śāla雙樹間入滅時，東西南北各有雙樹，每面雙樹，一榮一枯，故曰四枯四榮，此有二重之意：一表凡夫二乘之八倒，二為表二乘菩薩之八正也。凡夫二乘之八倒者，謂凡夫於世間苦空無常無我之法，起常樂我淨之見，是為凡夫之四倒，故譬之以四榮，又二乘向涅槃常樂我淨之法，起苦空無常無我之見，是為二乘之四倒，譬之以四枯。故止觀曰：「八顛倒轉成四枯四榮。」二乘於世間之法，起苦空無常無我之見，是四正見，譬之以四枯，是破凡夫之四倒。菩薩向涅槃之法，起常樂我淨之見，是四正見，譬之以四榮，是破二乘之四倒。此八正為佛之入處，故止觀九又曰：「亦是非枯（非二乘之四枯），非榮（非凡夫之四榮），中間入涅槃見佛性也。」同七曰：「如是念處，力用廣博。義兼大小，俱破八倒。雙顯榮枯，雙非榮枯。即於中間入般涅槃，亦是坐道場。」同輔行曰：「言枯榮者，大經云：東方雙者喻常無常，南方雙者喻樂無樂，西方雙者喻我無我，北方雙者喻淨不淨。四方各雙，故名雙樹。方而皆悉一枯一榮，榮喻於常等，枯喻無常等。如來於中入般涅槃，表非枯非榮，榮即表假，枯即表空，即是於其空假中間而入秘密藏。」</p>
