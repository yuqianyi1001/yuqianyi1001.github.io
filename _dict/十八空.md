---
title: 十八空
source: deerpark.app
---
### 佛光大辭典

梵語aṣṭādaśa śūnyatāḥ。即為破種種邪見所說之十八種空。即：(一)內空（梵adhyātma -śūnyatā ），指眼等六內處中，無我、我所及無眼等之法。(二)外空（梵bahirdhā-śūnyatā ），指色等六外處中，無我、我所，及無色等之法。(三)內外空（梵adhyātma -bahirdhā-śūnyatā ），即總六根、六境內外十二處中，無我、我所及無彼之法。(四)空空（梵śūnyatā -śūnyatā ），不著前三空。(五)大空（梵mahā -śūnyatā ），即于十方世界，無本來定方彼此之相。(六)第一義空（梵paramārtha -śūnya tā ），又作勝義空、真實空。即離諸法外，別無第一義實相之自性可得，于實相無所著。(七)有為空（梵saṃskṛta -śūnyatā ），即因緣集起之法與因緣之法相皆不可得。(八)無為空（梵asaṃskṛta -śūnyatā ），即于涅法離定取。(九)畢竟空（梵atyanta -śūnyatā ），又作至竟空。即以有為空、無為空破一切法，畢竟無有遺餘。(十)無始空（梵anavarāgra -śūnyatā ），又作無限空、無際空、無前後空。即一切法雖生起于無始，而亦于此法中舍離取相。(十一)散空（梵anavakāra -śūnyatā ），又作散無散空、不舍空、不舍離空。即諸法但和合假有，故畢竟為別離散滅之相無所有。(十二)性空（梵prakṛti -śūnyatā ），又作本性空，佛性空。即諸法自性空。(十三)自相空（梵svalakṣaṇa -śūnyatā ），又作自共相空、相空。即諸法總別、同異之相不可得。(十四)諸法空（梵sarva -dharma-śūnyatā ），又作一切法空。即于蘊、處、界等一切法，自相不定，離取相。(十五)不可得空（梵anupalambha -śūnyatā ），又作無所有空。即諸因緣法中，求我、法不可得。(十六)無法空（梵abhāva -śūnyatā ），又作無性空、非有空。即諸法若已壞滅，則無自性可得，未來法亦如是。(十七)有法空（梵svabhāva -śūnyatā ），又作自性空、非有性空。即諸法但由因緣而有，故現在之有即非實有。(十八)無法有法空（梵abhāva- svabhāva-śūnyatā ）， 又作無性自性空。即總三世一切法之生滅及無為法，一切皆不可得。此十八空，各經典依廢立互異，而立十三空、十四空、十六空、二十一空等諸說。﹝大品般若經卷一序品、放光般若經卷一、光贊般若經卷一、大般若經卷四七九、卷四八○、仁王護國般若波羅蜜多經卷上、大智度論卷三十一﹞



### 三藏法數

﹝出大智度論﹞ 〔一、內空〕，內即內身，謂三十六種不淨充滿，九孔常流，淨相不可得故，是名內空。（三十六種者，毛、髮、爪、齒、眵、淚、涎、唾、屎、尿、垢、汗、皮、膚、血、肉、筋、脈、骨、髓、肪、膏、腦、膜、肝、膽、腸、胃、脾、腎、心、肺、生藏、熟藏、赤痰、白痰也。九孔者，兩眼、兩耳、兩鼻、口、大便、小便也。） 〔二、外空〕，外即外色，謂愚夫為欲染故，觀所著色，妄以為淨，求其淨相，亦如我身淨相不可得故，是名外空。 〔三、內外空〕，謂我身不淨，外亦如是，外身不淨，我亦如是，一等無異，淨相不可得故，是名內外空。 〔四、空空〕，謂內身、外身、內外身俱空，而猶執空成病，復以空法而破三空，是名空空。 〔五、大空〕，謂十方世界，是四大造色，假名日出處為東方，日沒處為西方，如是方相，以世俗故有，若第一義中，則一法不可得，是名大空。（十方者，四方四維上下也。四大者，地大、水大、火大、風大也。） 〔六、第一義空〕，謂諸法中，最第一法，名為涅槃；涅槃之法，空無有相，是名第一義空。（梵語涅槃，華言滅度。） 〔七、有為空〕，謂五陰等法中，無我、我所，及以常相，皆不可得，是名有為空。（五陰者，色陰、受陰、想陰、行陰、識陰也。我、我所者，我即眾生所執之假名，我所即五陰色身等也。） 〔八、無為空〕，謂無所作為，則非有相，今對有為，故說無為。若有為法既不可得，則無為之法何所可著，是名無為空。 〔九、畢竟空〕，謂以前八空，破一切法，令無遺餘；既無諸法，亦無空之可著，是名畢竟空。 〔十、無始空〕，謂世間眾生無有始相。如今生從前世因緣有，前世復從前世有，如是展轉，無始亦不可得，是名無始空。 〔十一、散空〕，謂五陰和合，故有人相。若以智慧分別破散五陰與人，則空無所有；如輻輞轅轂，眾合為車，若離散各在一處，則失車名，是名散空。 〔十二、性空〕，謂一切諸法自性本空，皆從因緣和合而生，若不和合，則無是法。如是諸法性不可得，是名性空。 〔十三、自相空〕，謂一切法有二種相：一者總相，生滅不住，本無今有，已有還無，皆是無常；二者別相，如地有堅相，水有濕相，火有熱相，風有動相。如是二相皆空，是名自相空。 〔十四、諸法空〕，謂五陰、十二入、十八界等法，無有實相，一切皆空。無取無捨，能離一切諸見，是名諸法空。（十二入者，眼入、耳入、鼻入、舌入、身入、意入、色入、聲入、香入、味入、觸入、法入也。十八界者，眼界、色界、眼識界；耳界、聲界、耳識界；鼻界、香界、鼻識界；舌界、味界、舌識界；身界、觸界、身識界；意界、法界、意識界也。） 〔十五、不可得空〕，謂一切諸法及因緣，畢竟皆空，不可得故，是名不可得空。（因緣者，謂以眼等六根為因，色等六塵為緣也。） 〔十六、無法空〕，謂諸法已滅，是滅亦無，名無法空。又謂過去、未來法名為無法，如是無法亦空，是名無法空。 〔十七、有法空〕，謂諸法從因緣和合，故有法生，是法體本不實，名有法空。又謂現在一切法及無為法名為有法，如是有法皆空，亦名有法空。 〔十八、無法有法空〕，謂無法有法相不可得，名無法有法空。又謂過去、未來、現在一切諸法，皆不可得，亦名無法有法空。



### 陳義孝佛學常見辭彙

內空、外空、內外空、空空、大空、第一義空、有為空、無為空、畢竟空、無始空、散空、性空、自性空、諸法空、不可得空、無法空、有法空、無法有法空。



### 丁福保佛學大辭典

【名數】內空。外空。內外空。空空。大空。第一義空。有為空。無為空。畢竟空。無始空。散空。性空。自性空。諸法空。不可得空。無法空。有法空。無法有法空。見智度論二十，三十一，四十六，法界次第下，大乘義章四。

【名數】見空條。

參照：<a href="/dict/空">空</a>



