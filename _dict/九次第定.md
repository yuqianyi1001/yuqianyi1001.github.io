---
title: 九次第定
source: deerpark.app
---

**來源：陳義孝佛學常見辭彙**

<p>初禪次第定、二禪次第定、三禪次第定、四禪次第定（以上是色界四禪天的根本定）、空處次第定、識處次第定、無所有處次第定、非想非非想處次第定（以上是無色界四處的根本定）、滅受想次第定。</p>

**來源：三藏法數**

<p>﹝出法界次第﹞ 九者，自初禪至滅受想定，凡九種也。次第者，謂人若入禪時，智慧深利，能從一禪又入一禪，如是次第而入，心心相續，不生異念，無間無雜；定者，攝心不亂也。 〔初禪次第定〕，謂人修禪定，離欲界惡不善法，有覺有觀，離生喜樂，定觀均齊，其心次第而入，無有雜念間隔也。（有覺有觀者，初心在緣曰覺，細心分別禪味曰觀，即是初禪之定相。離生喜樂者，慶悅之心名為喜，恬淡之心名為樂；初禪既離欲界惡不善法，故生此喜樂也。定觀均齊者，觀即是慧，所謂定慧平等也。） 〔二禪次第定〕，謂人修禪定，從初禪入二禪時，一心無覺無觀，定生喜樂，其心次第而入，無有雜念間隔也。（無覺無觀者，既入二禪，即離初禪覺觀動散也。定生喜樂者，既無覺觀，攝心在定，則生喜樂，此即二禪之定相也。） 〔三禪次第定〕，謂人修禪定，從二禪入三禪時，離喜行捨，而受身樂，唯聖人能說，而復捨念行樂，其心次第而入，無有雜念間隔也。（離喜行捨者，謂厭離二禪大喜動散，攝心不受也。受身樂者，既離二禪之喜，而身受三禪之樂也。聖人能說者，此樂極勝，超過一切之樂，非凡夫所知也。捨念行樂者，謂能捨二禪之喜念，而行三禪之樂也。） 〔四禪次第定〕，謂人修禪定，從三禪入四禪時，斷喜樂故，不喜不樂，其心次第而入，無有雜念間隔也。（斷喜樂者，謂斷二禪之喜，及三禪之樂也。不喜不樂者，謂心無善惡，寂然平等，即是四禪之定相也。） 〔五、虛空處次第定〕，謂人修禪定，從色界入無色界。則滅一切色相，不念種種異相，入無邊虛空處，其心次第而入，無有雜念間隔也。（滅一切色相者，謂滅根境可見、可對一切色相也。既得四禪定已，猶厭色界色質為礙，不得自在。於是心求出離，滅一切色相，而修虛空處定，心與虛空之法相應，則不念種種異相也。） 〔六、識處次第定〕，謂人修禪定，既得虛空處定已，心緣虛空，虛空無邊，緣多則散，能破於定；即捨虛空，轉心緣識。心與識法相應，則過一切無邊虛空處，入一切無邊識處。其心次第而入，無有雜念間隔也。（過一切無邊虛空處者，既入識處，則超過虛空處也。） 〔七、無所有處次第定〕，無所有處者，即不緣一切內外境界也。謂人修禪定，既得識處定已，三世心識，無量無邊，緣多則散，能破於定。即捨所緣之識，轉心緣無所有處，其心次第而入，無有雜念間隔也。（內外境者，內即識處，外即虛空處也。三世者，過去、現在、未來也。） 〔八、非想非非想次第定〕，非想者，非識處之有想也，非非想者，非無所有處之無想也。謂人修禪定，既得無所有處定已，深知無想處如癡，有想處如癰如瘡，即捨無所有處，緣念非有想非無想之法。其心次第而入，無有雜念間隔也。（如癡者，譬無心想也；如癰如瘡者，有痛即覺，譬有心想也。） 〔九、滅受想次第定〕，滅受想者，即受想心滅，而不復起也。謂人修禪定，從非有想非無想入滅受想定時，其心明利，次第而入，無有雜念間隔，是為滅受想次第定。若得此定，不久即證阿羅漢果也。（梵語阿羅漢，華言無學，又云無生。）</p>

**來源：丁福保佛學大辭典**

<p>【名數】四禪，四無色，及滅受想定（亦云滅盡定），九種之禪定，不雜他心，次第自一定入於一定之法也：一、初禪次第定。二、二禪次第定。三、三禪次第定。四、四禪次第定（已上名色界四禪天之根本定）。五、空處次第定。六、識處次第定。七、無所有處次第定。八、非想非非想處次第定（已上名無色界四處之根本定）。九、滅受想次第定。止息一切心識之定，以是為禪定之至極。智度論三十一曰：「九次第定者：從初禪心起，次第入第二禪，不令餘心得入，如是乃至滅受想定。問曰：餘者亦有次第，何以但稱九次第？答曰：餘功德皆有異心間生，故非次第。此中深心智慧利行者，自試其心，從一禪心起，次入二禪，不令異念得入。」同八十一曰：「入初禪，乃至過非想非無想處，入滅受想定，是名次第定。」又見大乘義章十三，三藏法數三十四等。</p>

**來源：佛光大辭典**

<p>梵語navānupūrva-samāpattayaḥ。意為次第無間所修之九種定。又稱無間禪或鍊禪。指色界之四禪、無色界之四處及滅受想定等九種禪定。以不雜他心，依次自一定入于他定，故稱次第定。分別為初禪次第定、二禪次第定、三禪次第定、四禪次第定、空處次第定、識處次第定、無所有處次第定、非想非非想處次第定及滅受想次第定等。深心智慧利之行者，自試其心，從初禪心起入二禪，不令異念得入，乃至入滅受想定，止息一切心識，是達禪定之至極。如是異念無間雜，亦稱無間禪。又以此禪鍊諸味禪，使之清淨，譬如鍊金，故稱鍊禪。﹝大智度論卷二十一、卷八十一、大乘義章卷十三、大明三藏法數卷三十四﹞</p>
