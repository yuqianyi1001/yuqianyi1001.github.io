---
title: 毘舍離
source: deerpark.app
---
### 丁福保佛學大辭典

【地名】Vaiśāli，又作毘耶離，鞞舍離，維耶，維耶離，鞞舍隸夜。新云吠舍釐。國名。譯曰廣嚴。中印度也。維摩大士住此國。又，佛滅一百年，七百賢聖為第二結集之處。此國內之種族曰離車，亦曰跋闍子（此國城之鼻祖名離車，當時有三城郭，開擴莊嚴，名毘舍離，詳說於善見律中，載離車之部），後為阿闍世王所併。吉藏維摩經疏一曰：「毘耶離城，亦云毘耶離國。此是六大城中一大城，十六大國中一大國也。毘耶離，或云毘舍離，或云鞞舍離。此云廣博嚴淨，亦云好稻，復云好成。」西域記七曰：「吠舍釐國，舊曰毘舍離國，訛也，中印度境。」四分戒疏二上曰：「毘舍離者，多論云廣嚴城也。」玄應音義四曰：「毘耶離，或作毘舍離，或云維耶離，亦云鞞奢隸夜，皆梵言訛轉也。正言吠舍釐，在恒河南，中印度境，七百賢聖於中結集處所也。」即今印度恒河北岸，干達克河東岸。今譯毘薩爾。



