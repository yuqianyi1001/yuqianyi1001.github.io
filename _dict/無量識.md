---
title: 無量識
source: deerpark.app
---

**來源：丁福保佛學大辭典**

<p>【術語】真言宗雖由釋論一往立十識，其實立無量之心識也。其故，真言立心即智，智即佛，則以佛有無量，故心識亦無量也。因而本宗就胎藏界曼荼羅之諸尊，立一識八識九識十識無量識之五釋：一識者，中台大日尊一種之心王也，以攝一切之心數，是與小乘成實之所立同。八識者，八葉尊八種之心王也，以攝一切之心數。是與性相二宗八識家之所立同。九識者，中臺八葉九尊九種之心王也，以攝一切之心數。是與大乘華天之所立同。十識者，除前九尊，攝其餘十佛剎微塵數之一切心王而為一識，此名為一切一心識（即釋論之一一識心），加之以前之九識而為十識，攝一切之心數。無量識者，開上之一切一心識，即無量識也，以攝一切之心數。見秘藏記末。顯教亦存此義。法華經一曰：「諸佛智慧甚深無量。」文句九解之曰：「境既無量無邊常住不滅，智亦如是。」是既明經中智智無邊之義，釋家亦述理理無邊智智無邊之義。又華嚴經三十六說：「此菩薩摩訶薩知心意識，非即如來，知如來智無量，故心亦無量。」五教章下說十心，以顯無盡。是亦經釋同曰無量無盡也。又淨影之大乘義章三曰：「隨義別分識乃是無量，今據一門且論八識。」如是諸說亦非智智無邊之義耶？顯教約知一心無量之法，而成無量心，密教本來有無量心，各自知無量之法也。又華嚴法華有此等之言者，以插佛密義故也。見吽字義探宗記下。</p>
