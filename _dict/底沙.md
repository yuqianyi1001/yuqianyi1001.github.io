---
title: 底沙
source: deerpark.app
---
### 丁福保佛學大辭典

【佛名】Tiṣya，佛名。釋迦牟尼佛嘗在此佛所與彌勒共修佛道，七日七夜翹一腳，以一偈讚佛，依其功德於百劫中超越九劫而成佛云。玄應音義二十四曰：「底沙，丁禮反，舊曰弗沙，此曰明也。」同二十二曰：「此亦星名，因星立名，西國多此也。」俱舍光記十八曰：「底沙此云圓滿，是星名，從星為名。」慧琳音義十八曰：「底沙，唐云鬼宿，即其人是此宿直日生。西方以二十八宿記日，但以月所臨宿以為名，舊經云蛭數者是也。」婆沙論一百七十七曰：「如契經說，過去有佛，號曰底沙，或曰補沙。彼佛有二菩薩弟子勤修梵行，一名釋迦牟尼，二名梅怛儷藥（譯言慈氏）。爾時彼佛觀二弟子誰先根熟，即如實知慈氏先熟，能寂後熟。復觀二士所化有情，誰根先熟。又如實知釋迦所化應先根熟，知已即念。我今云何令彼機感相會遇耶？然令一人速熟則易，非令多人。作是念已，便告釋迦：吾欲遊山，汝可隨去。爾時彼佛取尼師檀，隨路先往，既至山上，入吠琉璃龕。敷尼師檀，結跏趺坐，入火界定。經七晝夜，受妙喜樂，威光熾然。釋迦須臾亦往山上，處處尋佛，如犢求母。展轉遇至彼龕室前，欻然見佛，威儀端肅，光明照耀。專誠懇發，喜歎不堪。於行無間，忘下一足。瞻仰尊顏，目不暫捨。經七晝夜，以一伽他讚彼佛曰：天地此界多聞室，逝宮天處十方無。丈夫牛王大沙門，尋地山林徧無等。如是讚已，便超九劫。於慈氏前，得無上覺。」



