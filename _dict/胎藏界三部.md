---
title: 胎藏界三部
source: deerpark.app
---
### 丁福保佛學大辭典

【名數】金剛界為始覺上轉之自利門，故約轉識所提之五智，統收其曼荼羅於五部，胎藏界為本覺下轉之化他門，故約大定智悲之三德，統收其曼荼羅於三部：一佛部，是於果上理智具足，覺道圓滿者，胎藏界曼荼羅中中臺八葉院之諸尊及上下之諸院是也，是為大定。二蓮華部，此為如來之大悲三昧，能滋榮萬善，故喻之而名蓮華部，觀音院地藏院之在右方者是也。三金剛部，是為如來之慧之力用，能摧破惑業苦之三障，故喻之而名金剛部，在金剛手院除蓋障院之左方者是也，是為大智。而就現圖之第四重即外部之諸尊言之，有二義，一通中胎上下，攝於佛部，南方攝於金剛部，北方攝於蓮華部。一通四方，攝於釋迦院，釋迦為三界六道能化之佛，故外部之尊通為其眷屬也。大日經疏五曰：「大凡此第一重，上方是佛身眾德莊嚴，下方是佛持明侍者，皆名如來部門。右方是如來大悲三昧，能滋榮萬善故名蓮華部。左方是如來大慧力用，能摧破三障故名金剛部。」呼三部之次第有二種，此經佛蓮金之次第，由勝而劣之次第也。又瞿醯經蘇悉地經等次第為佛金蓮，是佛部為解脫，金剛部為般若，蓮華部為法身，故自本有修出於生之次第也。見秘藏鈔三。



