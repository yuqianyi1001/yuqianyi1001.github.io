---
title: 發思巴
source: deerpark.app
---

### 丁福保佛學大辭典

【人名】或作八思巴，八思麻。華言聖童也。西藏新志中曰：「至元之初，有發思巴者出。禮其伯父薩思哇，學伽陀三千言。七歲能演其法，論辨縱橫。復徧咨名宿，鉤元索隱，盡通三藏。國人以為聖。呼之為發思巴。歲十五、聞元世祖之德，馳驛謁之王府。世祖深信之。宮闈並東宮皆受法戒。及世祖登極，賜發思巴玉印，使任中國之法王，統天下之教。時僅二十二也。至元七年，受詔制元之國字，稱旨。即今之蒙古字。至此更升帝師大寶王。賜玉印。由此統領諸國之釋教。至元二十一年，召至京師。禮遇極隆。如一佛出世之時。於是遂以紅教為元之國教。」


