---
title: 長爪梵志
source: deerpark.app
---

**來源：法相辭典**

<p>★如我一切不忍中說。</p>

**來源：丁福保佛學大辭典**

<p>【人名】Dirghanakhabrahmacārin，長爪其名，梵志為志梵行之外道總稱。舍利弗之舅，摩訶俱絺羅，與姊舍利論議不如。俱絺羅思惟言，非姊力也，必懷智人，寄言母口，未生乃爾，及生長大，當如之何？思惟已，生憍慢心。為廣論議故出家作梵志。入南天竺國，始讀經書。諸人問言：汝欲習何經？長爪答言：十八種大經盡欲讀之。諸人語曰：盡汝壽命，猶不得一，何況能盡？長爪自誓言：我不剪爪，要讀盡十八種經。人見爪長，號為長爪梵志。既而學成，摧諸論師。還至本國，問姊之生子。曰：彼生至十六歲，論議勝一切人，有釋種道人，剃頭為弟子。長爪聞之，直詣佛所，語佛曰：瞿曇！我一切法不受。佛問長爪：汝言一切法不受，是見受不？彼知言此見我受，則自語相違。便答言：一切法不受，此見亦不受。佛言：汝不受一切法，是見亦不受，則無所受，與眾人無異，何用自高而生憍慢如是？長爪不能答，自知墮負處，於佛生信心。佛為說法，斷其邪見，彼即坐得聖果。見智度論一。大日經疏二曰：「長爪梵志。」</p>

**來源：佛光大辭典**

<p>長爪，梵名Dīrgha -nakha ，巴利名Dīgha-nakha  。佛弟子之一，舍利弗之舅。以其指甲特長，故稱長爪梵志。為王舍城蛭駛梵志之子，聰明博達，善于論議。曾四出遊方，廣習四吠陀十八術，後至南天竺，孜孜勤學，誓言若不為第一師則不剪爪。姪兒舍利弗出家後，長爪亦來詣佛所，與世尊論議，不能勝，遂出家為佛弟子，得阿羅漢果。據大智度論卷一載，舍利弗之舅與摩訶俱羅為同一人，然雜阿含經卷三十四則謂兩者不同，又南方所傳亦謂不同于俱羅。﹝長爪梵志所問經、撰集百緣經卷十長爪梵志緣、有部毗奈耶出家事卷一﹞</p>
