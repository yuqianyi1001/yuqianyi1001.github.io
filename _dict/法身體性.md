---
title: 法身體性
source: deerpark.app
---

### 丁福保佛學大辭典

【術語】論法身之體性諸家不同，先言小乘。小乘理性不論，只以戒定慧解脫知見之五分功德為法身，稱為五分法身。次言大乘諸家。三論宗以實相為法身，實相者空理，真空無相，是法身之體性，真空無相，故現其無邊之身相也。維摩經方便品曰：「佛身即法身。」同註：「肇曰：經云：法身者虛空身也，無生而無不生，無形而無不形。」往生論註曰：「實相無相，故真智無知也。無為法身者，法性身也。法性寂滅，故法身無相也。無相故能無不相，是故相好莊嚴即法身也。」勝鬘寶窟下末曰：「法身者，即是實相真如法也。」（雖謂為實相，然與台宗之實相異，雖謂為真如，然與法相之真如異，僅為空理之異名也）。法苑義林章七本曰：「法身空理，報身空智，利物所現，名變化身。清辨等師皆有此義。」法相宗於法身立二種：一為三身總具之法身，一為三身中之法身。總相之法身，以清淨法界之真如與大圓鏡智等之有為無為五法為法身，別相之法身，唯以無為之真如為法身。如前所言：華嚴天台等之一乘宗於法身立該攝分相二門，又於分相門之三身中以所證之理為法身，能證之智為報身，與法相宗同，然其理非如三論家空理之實相，非如法相宗凝然真常之真如，乃總該萬有之一真法界也。華嚴以三千諸法為圓融之諸法實相。天台又非如法相謂法身之理無為，報身之智有為，有為無為性相各別，乃謂真如法隨緣而現萬德之智相，則理智本來不二，又法性之體，自具能照之智用，則理智本為一體，故理智皆法爾也，無作也，無為常住也，姑依能照所照能緣所緣之義相，而分法報之二身耳。止觀五曰：「常境無相，常智無相。（中略）智境冥一，而言境智，故名無作也。」真言宗以六大為法身，六大者，地水火風空識也，此六者，皆事法也，故法身具本來色相，有宛然之人格如顯教之報佛化佛。辨惑指南三曰：「密教法身為地水火風六大，此六皆事法，故具本來色相，出言語，能說法。（中略）此法身有二種，六大常恒無礙涉入，無可差別之狀，表前五大，名自性身，是理法身也（胎藏界之大日法身）。表第六識大，名自受用身，是智法身也（金剛界之大日法身）。」


