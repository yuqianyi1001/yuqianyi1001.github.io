---
title: 香海
source: deerpark.app
---

### 丁福保佛學大辭典

【雜語】香水之海。圍繞須彌山之內海，盡香水也。此有二：一蓮華藏世界之香水海。華嚴經八曰：「彼須彌山微塵數風輪，最在上者名殊勝威光藏能持普光摩尼莊嚴香水海。此香水海，有大蓮華。」探玄記三曰：「為異彼染士鹹烈海故，云香水海也。」更有一，為娑婆世界之香水海。俱舍論十一曰：「妙高為初，輪圍最後。中間八海，前七名內，七中皆具八功德水。」佛祖統記三十一曰：「第一香水海，橫廣八萬由旬。第二香水海，四萬由旬。（中略）第七香水海，一千二百五十由旬。」法華玄贊序曰：「騰香海而津八萬。」


