---
title: 華鬘
source: deerpark.app
---
### 丁福保佛學大辭典

【物名】印度風俗男女多以花結貫飾首或身，謂之俱蘇摩摩羅Kusumamālā，因而以為莊嚴佛前之具。大日經入漫荼羅具緣品之餘曰：「持真言行者，供養諸聖尊，當奉悅意華。潔白黃朱色，鉢頭摩青蓮，龍華奔那伽，計薩羅末利，（中略）是等鮮妙華。吉祥眾所樂，採集以為鬘。」玄應音義一曰：「梵言俱蘇摩，此譯云華、摩羅，此譯云鬘。按西國結鬘師，多用蘇摩那華，行列結之，以為條貫。無問男女貴賤，皆此莊嚴或首或身，以為飾好。」西域記二曰：「首冠華鬘，身佩瓔珞。」蘇悉地經三曰：「若欲成就華鬘法者，取闍底華作鬘。」然莊嚴佛前之華鬘，有以種種之寶刻其形者。守護國界經曰：「以種種寶，用作華鬘，而為莊嚴。」陀羅尼集經六曰：「若月無花，刻花安之。」支那日本之風土，難得適當之花，故專用金屬所刻之華鬘。



