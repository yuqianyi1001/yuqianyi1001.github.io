---
title: 王舍城結集窟內窟外區分
source: deerpark.app
---

**來源：丁福保佛學大辭典**

<p>【故事】結集分窟內窟外之二部，上座部家之所傳也。文殊問經下曰：「佛告文殊師利：初二部者：一摩訶僧祇（此言大眾。老少同會，共集律部也），二體毘履（此言老宿。淳老宿人同會，共出律部也）。法藏經曰：「五百羅漢集王舍城。迦葉問云：先結集何藏？即共和云：先結毘尼藏，毘尼藏者，佛法之壽命也。乃使優波離一夏中八十度誦。次使阿難誦五阿含經，次誦阿毘曇。時有一萬羅漢後來。婆修婆斯為上首。皆住界外各誦三藏。真諦部執論疏二曰：「於王舍城七葉巖夏四月十五日，大迦葉集五百羅漢，先使阿難頌五阿含為經藏，次使富婁那誦阿毘曇，名對法藏，次使優波離誦毘奈耶名律藏。時有無量比丘來欲聽法。迦葉不許，使住界外，各自如法誦出三藏。婆師婆比丘為上首。其數多，故時號皆多眾。界內眾，迦葉為上首。世尊自指迦葉為上座，佛滅後亦為弟子之依，故號上座。其年十二月阿闍世王死，迦葉亦入狼迹山。大眾便散。」（取意）。西域記九曰：「出王舍城北門行一里餘，至迦蘭陀竹園。自竹園西南行五六里，南山之陰有大石室，阿闍世王為結集者於此建堂宇。大迦葉欲結集法藏，登蘇迷慮山，擊大犍稚，集聖者，得一千人，於此始結集。時安居初之十五日也。阿難結集素怛纜藏，優波釐結集毘奈耶藏，迦葉自結集阿毘達磨藏。雨安居間三月，盡結集三藏訖。大迦葉為僧中一切上座，謂之上座部結集。其西北隔二十餘里，有大眾部結集處。諸學無學數百千人，不預大迦葉結集之眾者，來此結集法藏。別集素呾纜藏，毘奈耶藏，阿毘達磨藏，雜集藏，禁咒藏。為五藏。凡聖同會，故云大眾部。」（取意）。宗輪論述記曰：「佛初入滅，七葉巖中二部結集。（中略）皆由未生怨王為大檀越種種供養，恐界內界外人多，難可和合，所以兩處弘宣。」慈恩寺傳三所記同此。但窟內結集之集文云：「經雨三月安居中集三藏訖，書之貝葉，方徧流通。」</p>
