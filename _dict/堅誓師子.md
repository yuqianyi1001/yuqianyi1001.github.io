---
title: 堅誓師子
source: deerpark.app
---

### 丁福保佛學大辭典

【本生】釋尊因位時，為金毛堅誓師子，念袈裟之德，故為獵師捨身。此說出報恩經七、賢愚經十三堅誓師子品。報恩經七曰：「昔有一師子曰堅誓，身毛金色，有大威力，遊行山澤，見一辟支佛，威儀清淨，來親近，常聞誦經。時有大獵師見師子身毛金色，欲剝其皮奉國王，乃案奇計剃頭被袈裟，入山中坐一樹上。堅誓師子見之，謂為真比丘喜來舐其足，獵師便以毒箭射之，師子既被毒箭，哮吼欲搏撮，忽作是念：此是沙門，被壞色衣，是三世之佛，賢聖之標幟。吾慎不可起惡心。即說偈曰：願自喪身命，終不起惡心，向於壞色服，願自喪身命，終不起惡心。向於出家人，說偈已，命終。佛言其時師子即吾身，獵師即今提婆達多是也。」



### 佛光大辭典

即釋尊之本生。釋尊于因位時，曾為一獅子，名堅誓。據報恩經卷七、賢愚經卷十三堅誓師子品所載，堅誓師子，身毛金色，見一闢支佛，威儀清淨，常來親近，聽聞誦經。時有大獵師，喜獅子金毛，欲剝其皮獻予國王，遂用計，偽作沙門，入山坐一樹上，獅子見之以為真比丘，來舔舐其足，獵師趁機以毒箭射之；獅子中箭欲搏之，忽作是念：此是沙門，披壞色衣（袈裟），乃三世之佛、賢聖之標幟，故不可起惡心。至喪身命，終不起惡心。


