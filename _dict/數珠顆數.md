---
title: 數珠顆數
source: deerpark.app
---

**來源：丁福保佛學大辭典**

<p>【雜語】數珠功德經曰：「其數珠者要當須滿一百八顆，如其難得。或為五十四顆，或二十七，或十四顆，亦皆得用。」陀羅尼集經二曰：「其數皆滿一百八珠，或五十四，或四十二，或二十一，亦得中用。」金剛頂瑜伽念誦經曰：「念珠，分別有四種：上品最勝及中下。一千八十以為上，一百八珠為最勝，五十四珠以為中，二十七珠為下類。」文殊儀軌經數珠儀則品曰：「數珠不定，亦有三品：上品一百八，中品五十四，下品二十七。別有最上品，當用一千八十為數。」依已上經軌之說則有一千八十，一百八，五十四，四十二，二十七，二十一，十四之七種，其他有古來念佛宗襲用之三十六珠與禪門所用之十八珠二種。總為九種。此珠顆之數目，各有表示。一千八十者，十界各有百八，成一千八十。一百八者，表百八煩惱，或百八尊、百八三昧，或本有之五十四位，與修生之五十四位。五十四者，表修生之五十四位。四十二者，表住行向地等妙之四十二位。二十七者，表聲聞乘之二十七賢聖。二十一者，表本有之十地與修生之十地及佛果。十四者，表仁王經所說之十四忍，即住行向之三忍與十地與十忍與佛果之一忍。其三十六與十八者，祇為攜帶之便，三分百八為三十六，又六分為十八，非別有深義之所表。</p>
