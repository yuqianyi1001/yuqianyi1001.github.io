---
title: 玄琬
source: deerpark.app
---
### 佛光大辭典

（562～636）隋唐時代僧。本籍為弘農華陰，後遷居雍州新豐，俗姓楊。十五歲出家，從曇延受具足戒，復從洪遵學四分律，遂精通律部，持戒嚴謹。更就曇遷學一切經，且善能講說。貞觀初年，朝廷詔師為太子諸王授菩薩戒，並造普光寺以安之。嘗以行慈、減殺、順氣、奉齋等四事誡太子，帝聞其說，特于貞觀九年下詔，自三月至五月斷屠，師上啟更延，帝特聽許延長至年底。貞觀十年，示寂于延興寺，世壽七十五。道俗哀悼，會葬者十萬餘眾。著有佛教後代國王賞罰三寶法、安養蒼生論、三德論等各一卷。﹝續高僧傳卷二十二、佛祖統紀卷三十九、釋氏稽古略卷三﹞



### 丁福保佛學大辭典

【人名】雍州新豐（陝西臨潼東北）人。十五歲出家，師事曇延。受具後，就洪遵學四分律，涉獵律部者三年。又於曇遷稟攝論，研討法華，大集，楞伽，勝鬘，地論，中論，百論等。又造經四藏，備盡莊嚴。常慨懺悔授戒之法有虧，尋討諸懺法，嚴飾道場，每春於受戒之首，依二十五佛及千轉神咒，潔齋行道，使彼毀禁之輩，登壇受法。貞觀初年，受勅為皇太子及諸王等，授菩薩戒，於長安建普光寺居之。又受勅入為皇后六宮及妃主等授菩薩戒，尋於苑內德業寺為皇后寫現在藏經，更使於延興寺造藏經。師並受勅監之。北周滅法以後，及隋朝再興，傳度法本，但存卷帙，至尋檢文理，則多乖背，師因集義學沙門，使讎校正。法藏之得絕偽濫，明綱領者，一師之力也。師雖廣以三藏教世，而偏以律儀馳譽，諸國僧尼之受具足戒者三千人。自王公僚佐至庶人，從受歸戒者，二十餘萬。又上書皇太子乞行行慈滅殺順氣奉齋四條，貞觀九年為下詔自三月至五月斷殺。師又上書乞延期，特聽盡於歲暮。十年十二月，罹疾，遺表皇太子，獻自撰之佛教後代國王賞罰三寶法，安養蒼生論，三德論，各一卷。寂於延興寺，年七十五。太宗下詔惻悼，為給葬具，使殯於終南山寺。唐朝沙門之有勅葬，實以師為嚆矢。詳見續高僧傳、佛祖統紀等。

參照：<a href="/dict/續高僧傳">續高僧傳</a>

參照：<a href="/dict/佛祖統紀">佛祖統紀</a>



