---
title: 梵網經
source: deerpark.app
---
### 佛光大辭典

(一)西藏名Chos-kyirgya-mo saṅs-rgyas rnam-parsnaṅ- mdsad-kyis byaṅ-chubsems-dpaḥi sems-kyi gnas bśad-pa leḥu bcu-pa 。凡二卷。全稱梵網經盧舍那佛說菩薩心地戒品第十。又作梵網經菩薩心地品、梵網戒品。相傳為後秦鳩摩羅什譯，然未能確定。收于大正藏第二十四冊。系說明菩薩修道之階位及應受持之十重四十八輕之戒相。其廣本之卷數，有諸多異說，據僧肇梵網經序所載，凡六十一品百二十卷，此為第十品。蓋以大梵天王之因陀羅網，重重交錯無相障閡，諸佛之教門亦重重無盡，莊嚴法身無所障閡，一部所詮之法門重重無盡，譬如梵王之網，故稱梵網經。

上卷為釋迦佛于第四禪天普接大眾，使歸蓮華藏世界之紫金剛光明宮中，向台上盧舍那佛請問菩薩之行因，盧舍那佛乃對千百之釋迦廣說十發趣心、十長養心、十金剛心等三十心及十地等四十法門。下卷則論及菩薩戒，列舉十重禁戒、四十八輕戒；系釋迦佛于娑婆世界閻浮提之菩提樹下所揭示。此經被視為大乘律之第一經典，頗為中國、日本佛教界所重視。尤以日僧最澄以本經為依據，處斷當時有關戒律之問題。此經內容異于小乘律，無出家、在家之區別，而主張眾生依照共通之戒，並以佛性之自覺為其特色。

此外，本經系盧舍那佛本說、釋迦菩提樹下重說，故被認為屬于華嚴經之類。因流傳、譯著者之史實不詳，且所載多引用他經，故亦被推定非譯自梵夾，系于我國所偽造，編述時代約為劉宋末年。昔來本經多盛行下卷，稱之為梵網菩薩戒經、菩薩戒本、多羅戒本、菩薩波羅提木叉經、梵網經盧舍那佛說菩薩十重四十八輕戒。本經之注釋書甚多，如隋代智之菩薩戒義疏二卷、唐代明曠刪補之天台菩薩戒疏三卷、唐代法藏撰梵網經菩薩戒本疏六卷、新羅義寂述菩薩戒本疏三卷等。﹝金剛頂經大瑜伽秘密心地法門義訣卷上、開元釋教錄卷四、顯戒論卷中﹞

(二)巴利名Brahmajāla-sutta  。以巴利語書寫，屬南方上座部之經藏。相當于漢譯長阿含卷十四梵動經、梵網六十二見經。梵網亦稱見網法門，如漁夫用網捕魚，以比喻網羅一切見解之意。本經之內容集二部而成。第一部系說世人從守持瑣細卑近之戒律上贊嘆如來，又言戒有小戒、中戒及大戒之分；第二部則敘述如來悟道，體現所說，為極難見微妙之諸法，吾人唯有依佛所說，方為真正之贊嘆。因欲明此法，首先述說有關外道之六十二見，此六十二見含盡正統婆羅門及一般思想界諸說，佛不僅悉皆如實了知，並斷諸執著。﹝T.W. RhysDavids and J.E. Carpenter： TheDīgha  Nikāya， vol. Ⅰ﹞（參閱‘梵網六十二見經’4642）



### 丁福保佛學大辭典

【經名】梵網經盧舍那佛說菩薩心地戒品第十之略稱。梵網經本與華嚴經同部，悉翻之，則有百二十卷六十一品，羅什三藏於長安譯諸經論於最後譯出經中專明菩薩行地之菩薩心地戒品第十之一品，此時道融道顥等三百餘人即受菩薩戒，各誦此，且寫此品八十一部流通於世（僧肇梵網經序），名之曰梵網者，從譬也。大梵天王之因陀羅網，重重交徹，無相障閡，諸佛之教門，亦重重無盡，莊嚴法身，無所障閡，一部所詮之法門，重重無盡，譬如梵王之網也。菩薩戒經疏上曰：「此經題名梵網，上卷文言：佛觀大梵天王因陀羅網千重文綵不相障閡，為說無量界猶如網目，一一世間不同。法佛教門亦復如是，莊嚴梵身無所障閡，從譬立名，總喻一部所詮，參差不同，如梵王網也。」佛在第四禪說法時，大梵天王供網羅幢，因取以譬所說之法。見順正記二。一品分上下，上品為釋迦佛於第四禪天普接大眾使歸蓮華藏世界之紫金剛光明宮中，臺上盧舍那佛以請問菩薩之行因，佛對千百之釋迦廣說十住等三十心及十地之法門。下品為釋迦佛由蓮華藏世界沒，於十處示現成佛說法後，在娑婆世界閻浮提之菩提樹下結示十重四十八輕之戒法。因而指此下品稱曰菩薩戒經。梵Brahmajāla，各家之著述如下：梵網經記二卷，唐傳奧述。梵網經菩薩戒本疏六卷，唐法藏撰。梵網經菩薩戒本述記四卷，唐勝莊撰。梵網經菩薩戒本疏五卷，現存卷二及卷四、唐知周撰。梵網經菩薩戒疏四卷，現存上卷，唐法銑撰。梵網經菩薩戒注三卷，宋慧因註。菩薩戒本經箋要一卷，明智旭箋。菩薩戒羯磨文釋一卷，明智旭箋。梵網經玄義一卷，明智旭述，道昉訂。梵網經合註釋經上下七卷，明智旭述，道昉訂。梵網經菩薩戒略疏八卷，明弘贊述。梵網經直解釋經上下四卷，明寂光直解。菩薩戒疏隨見錄一卷，明今釋造。梵網經菩薩戒初津八卷，書玉述。梵網經直解事義一卷，梵網經戒光一卷，淨挺著。梵網經順硃釋經上下二卷，德玉順硃。菩薩戒本持犯要記一卷，新羅元曉述。菩薩戒本宗要一卷，新羅大賢撰。梵網經古迹記釋經上下四卷，新羅大賢撰。梵網經菩薩戒本私記卷上，新羅元曉造。梵網經菩薩戒本疏三卷，新羅義寂述。

參照：<a href="/dict/華嚴經">華嚴經</a>



