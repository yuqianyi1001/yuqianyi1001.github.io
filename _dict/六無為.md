---
title: 六無為
source: deerpark.app
---

### 丁福保佛學大辭典

【名數】大乘立六無為。但非謂有六種之別體，乃斷我法二執處所顯之一種真理，有、無、常、無常，皆不可名，但是法之實性，故名法性也，此一法性從所顯之緣分種種之名也。一虛空無為，此法性離本來諸障礙之位所顯者名之。二擇滅無為，依此法性智慧力斷煩惱之位所顯者名之。三非擇滅無為，不由此法性之擇力而為本來清淨或緣缺之位所顯者名之。四不動無為，此法性生於第四禪天離苦樂麤動之位所顯者名之。五想受滅無為，此法性入於聖者非想地所攝之滅盡定。滅六識心想及苦樂二受之位所顯者名之。六真如無為，由此法性有真實如常之相而名。此中前五無為，就一法性所顯之位之差別，而假立為五種之名者也。前五者為詮法性之相之假名，後一者為詮法性之體之假名也。由是而論，前五無為名體皆為假立，真如無為，體為定在，但真如之名為假立也。見唯識論二，百法問答鈔九。



### 佛光大辭典

梵語ṣaḍasaṃskṛta。法相宗對無為法之分類。無為，謂無因緣造作，又無生、住、異、滅之四相；即真理之異名。大乘唯識家以無為法為無體，依識變與法性假立六無為。其法性（依空無我所顯真如）之六無為者，即：(一)虛空無為，謂離煩惱、所知諸障所顯現之真如，其無障礙恰如虛空，故稱虛空無為。(二)擇滅無為，此系就正斷障立名。擇滅，即離系之意。離一切有漏之系縛而顯真理，故稱擇滅無為。(三)非擇滅無為，真如之自性本來清淨，離諸雜染，以其非由無漏智之簡擇力，故稱非擇滅無為，此乃大乘之解釋。又有為法之緣缺故不生，此不生若滅，即顯真理，故稱非擇滅無為，此亦非由無漏智之簡擇力，為大小乘共通之解釋。(四)不動無為，指顯現于第四靜慮之無為。第四禪唯有舍受，而離苦樂二受，故稱不動。于滅苦樂受處顯現寂靜之真理，故稱不動無為。(五)想受滅無為，乃顯現于滅盡定之無為。于滅盡定中，滅盡六識心想及苦樂二受，故稱想受滅無為。(六)真如無為，無為乃真實如常而不虛妄變異者，故稱真如無為。六者之中，前五者為詮法性之相的假名，後一者為詮法性之體的假名。

識變（內識所變）之六無為者，即曾聞說虛空等名，隨分別有虛空等相，由數習力故，變現似虛空等無為之相，此所現之相，前後相似而無變易，假說為常。又唯識家或開六無為中之真如無為，成善法真如、不善法真如、無記法真如三者，而立八無為之說。﹝成唯識論卷二、成唯識論述記卷二末、百法問答鈔卷九﹞（參閱‘無為’5112）


