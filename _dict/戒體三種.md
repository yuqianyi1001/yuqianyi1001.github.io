---
title: 戒體三種
source: deerpark.app
---

**來源：丁福保佛學大辭典**

<p>【名數】定戒體之性通大小乘而有三種：一色法，受戒之時，身口二業有發顯之表色。其表色依四大而生一種之色法，有防非止惡之功能，是名無表色，又名無作色，是為四大所生，故為色法，而攝於色蘊之中是有部宗之義也。二心法，受戒之時有發動思之心所，此心所之種子相績而有防非止惡之功能，為戒體，是為依於受戒時之表色作用而起者，故附以色之名，然實為心法，大乘唯識論是也。三非色非心法，彼無形質，故非色，彼無緣慮，故非心，即為非色非心之別法，是小乘成實論所立也。已上三種之戒體，南山於四分律之當分，准於成實宗之所立，而立非色非心之戒體，自己之本意，依於大乘唯識之義而取心法之戒體。又天台，於止觀取心法，戒疏取色法。但於小乘之有部大乘之唯識所異者，為性具之色，性具之心，而其意未見異於彼之二宗也。梵網戒疏上曰：「戒體者，不起而已，起即性無作假色。」</p>

**來源：佛光大辭典**

<p>防非止惡之功能（即戒體，又譯無作、無表），其性通于大小乘，古來有三種異說，即色法、心法、非色非心法。(一)色法：說一切有部認為戒體乃依四大而生之無見無對之實色，攝于色蘊之中，稱無表業或無表色。如俱舍論卷十三所載（大二九·七○上）：‘毗婆沙師說有實物，名無表色，是我所宗。’</p><p>(二)心法：經部、唯識宗之主張。謂受戒時有發動思之心所，由此心所之種子相續而生防非止惡之功能，故戒體雖依受戒時之表色而生，附以色名，然實為心法。如成唯識論卷一所載（大三一·四下）：‘表既實無，無表寧實，然依思願善惡分限，假立無表，理亦無違。謂此或依發勝身語善惡思種增長位立，或依定中止身語惡行思立，故是假有。’蓋大乘唯識宗主張無表雖非色，但由其所防與所發，假名為色。又就別解脫戒而言，謂無表以思心所種子上之功能為體；若就道共戒與定共戒而言，則以現行之思為體。</p><p>(三)非色非心法：成實論之主張。謂戒體無形質，故非色；無緣慮，故非心。如成實論卷七無作品所載（大三二·二九○中）：‘若人在不善、無記心，若無心，亦名持戒。（中略）無作法非心，今為是色，為是心不相應行。（中略）色是惱壞相，是無作中惱壞相不可得故，非色性。’道宣亦主此說，系于四分律之當分，依準成實宗之所立，立非色非心之戒體。但道宣于四分律刪補隨機羯磨疏卷三復舉出南山圓宗之戒體說，即視四分律分通于大乘，而以藏識（真妄和合之現識）中燻習之善種子為戒體，此‘種子戒體說’實為道宣之正義。</p><p>此外，天台宗智大師于菩薩戒義疏卷上謂戒體為假色，但據其釋禪波羅蜜次第法門卷二、摩訶止觀卷四上所載，則以心性為戒體。天台一家雖有色心戒體二說，但仍以色法戒體為定準。密教亦主張戒體為心法，以本有之淨菩提心為佛性三摩耶戒之戒體。﹝俱舍論卷一、俱舍論光記卷十三、四分律刪繁補闕行事鈔卷上一、卷中一、四分律行事鈔資持記卷中一、大乘義章卷十、大乘法苑義林章卷三末、摩訶止觀輔行傳弘決卷四之一、授菩薩戒儀、釋氏要覽卷上、梵網經玄義﹞</p>
