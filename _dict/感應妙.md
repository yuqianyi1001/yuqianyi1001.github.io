---
title: 感應妙
source: deerpark.app
---
### 三藏法數

感即眾生，應即佛也。謂眾生能以圓機感佛，佛即以妙應應之。如水不上升，月不下降，而一月普現眾水，不可思議。經云：一切眾生，皆是吾子。是也。



### 丁福保佛學大辭典

【術語】十妙之一。眾生感佛菩薩靈應之善根發動曰機，應此機而垂佛菩薩之利益曰應。是有四句：一冥機冥應。於過去善修三業，於現在未運身口，籍於往昔之善根，是為冥機。雖不現見靈應而密為法身所益，不見不聞而覺知，是為冥應。二冥機顯應。於過去植善，冥機已成，得值佛聞法，於現前得利益者。佛初出世最初得度之人，現在何嘗修行，諸佛照其宿機而自往度之也。三顯機顯應。現在之身口意，精勤不惰，能感降臨。如須達長跪，佛往祇洹，月蓋曲躬，聖臨門閫。又如今之行人，禮懺道場，能感靈應者是也。四顯機冥應。人於一世勤苦，現善濃積，而不顯感，冥有其利，即顯機冥益也。法華玄義六上曰：「眾生根性百千，諸佛巧應無量。（中略）今略言有四：一者冥機冥應，二者冥機顯應，三者顯機顯應，四者顯機冥應。」



