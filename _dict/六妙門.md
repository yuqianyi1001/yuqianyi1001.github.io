---
title: 六妙門
source: deerpark.app
---

### 陳義孝佛學常見辭彙

一、數息門，即善調身息，數息一至十，以攝亂心。二、隨門，即不加勉強，隨呼吸之長短，入時知入，出時知出，長短冷暖，皆悉知之。三、止門，即息心靜慮，心安明淨，毫無波動。四、觀門，即要觀心分明，知五陰之虛妄，破四顛倒及我等之十六知見。五、還門，即轉心返照能觀的心，知能觀的心是虛妄無實。六、淨門，即心無所依，妄念不起，不住不著，洞然清淨。此六者因其次第相通，能到達真妙之涅槃，故名六妙門。



### 三藏法數

﹝出法界次第﹞ 妙名涅槃，門名能通。修此六法，則能通至涅槃，故名六妙門。前三是定，後三是慧。定愛慧策，能發真明，出離生死。（梵語涅槃，華言滅度。定愛慧策者，愛謂愛樂於禪，策謂策進真行也。真明者，真性之明也。） 〔一、數息門〕，數息者，修行之人，調和氣息，不澀不滑，安詳徐數，從一至十，攝心在數，不令馳散。蓋欲界眾生，心多馳動，麤散難攝，故須數息制其散亂，是為入定之要，故以數息為初門也。 〔二、隨息門〕，隨息者，細心依隨息之出入，住而不散也。謂修行之人，雖因前數息，心暫得住，而禪定未發。若猶存數，則有起念之失，故須捨數修隨。心隨於息，入時知入，出時知出，心安明淨，禪定自發。故以隨為門也。 〔三、止門〕，止者，攝心靜慮也。謂修行之人，雖因前隨息，心安明靜，而定猶未發。若心依隨，則微有起想之亂，苟欲澄渟安隱，莫若於止。故次捨隨修止，凝心寂慮，禪定自發，故以止為門也。 〔四、觀門〕，觀者，分別觀察之心也。謂修行之人，雖因前止，證諸禪定，而解慧未發，若心住定，則有味著之失。是故不著於止，起觀分別，則無漏方便，因此開發，故以觀為門也。（無漏方便者，漏謂因見、思惑，漏落生死也。將斷此惑而證無生，故名無漏方便。） 〔五、還門〕，還者，轉心反照也。謂修行之人，雖修前觀分別觀察，而真明未發，即當捨觀修還，反照能觀之心，念念皆不可得，不加功力，任運返本還源，故以還為門也。 〔六、淨門〕，淨者，心無所依，不起妄想分別之垢也。謂修行之人，雖修前還，而真明猶未能發，即當捨還修淨，淨心成就，即發三乘聖道，故以淨為門也。（三乘者，聲聞乘、緣覺乘、菩薩乘也。）



### 丁福保佛學大辭典

【名數】一數息門，善調身息，數息自一至十，以攝亂心。是為入定之要。故以數息為妙門。二隨門，細心依息，知入知出，謂為隨息。若強存數，則有起念之失，故宜放數息而修隨息。入時知入，出時知出，長短冷暖皆悉知之。由是諸禪自發，以隨為妙門也。三止門，息心靜慮名之為止，行者雖依隨息而心安明淨，然若心依於隨，則有起想之亂，故宜捨隨而修止。凝心寂慮，心無波動，則諸禪定將自開發，是以止為門也。四觀門，分別權析之心，名為觀，行者雖因止而證諸禪定，然解慧未發，無明之心，味著諸定。故宜觀心分明，知五陰之虛誑，破四顛倒及我等之十六知見。顛倒既無，則無漏之方便因此開發。故以觀為門。五還門，轉心返照，名為還。行者雖修觀照，然若計我能觀照而破顛倒，則為計我之惑，反與外道同，故當轉心而反照能觀之心。若知能觀之心，虛誑無實，即附觀執我之倒自亡，而無漏之方便智，自然而朗，故以還為門。六淨門，心無所依，妄波不起，名為淨。行者修還時，雖能破能觀之倒心。然未發真明之無漏智，由住於無能所，即是一箇受念，故使心智穢濁。若覺知之已，不住不著，泯然清淨，則真明因此開發，即斷三界之結，證三乘之道。是以淨為門也。此六通稱為妙門者，以其次第相通，而至於真妙之涅槃故也。見六妙法門，法界次第上之下。

參照：<a href="/dict/外道">外道</a>

【名數】入真理之涅槃有六門。見妙門條。

參照：<a href="/dict/妙門">妙門</a>



### 佛光大辭典

為天台宗所立。妙，指涅；入于涅之法門有六，故稱六妙門。此處特指六種禪觀，即：(一)數息門，數息（從一至十）攝心，為入定之要法，故為第一妙門。(二)隨息門，隨息之出入而不計其數，如此則禪定自易引發，故為第二妙門。(三)止門，心止而諸禪自發，故為第三妙門。(四)觀門，觀五陰之虛妄，破種種顛倒妄見，則無漏之方便智可因此開發，故為第四妙門。(五)還門，收心還照，知能觀之心非實，則我執自亡，無漏之方便智自然而朗，故為第五妙門。(六)淨門，心無住著，泯然清淨，則真明之無漏智因此而發，自然斷惑證真，故為第六妙門。六妙門中，前三門屬定，後三門屬慧，依此定、慧，即可獲得真正之菩提。﹝六妙法門、法界次第初門卷上之下﹞


