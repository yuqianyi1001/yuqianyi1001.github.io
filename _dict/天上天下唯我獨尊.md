---
title: 天上天下唯我獨尊
source: deerpark.app
---

### 丁福保佛學大辭典

【雜語】佛初生時之語，是三世諸佛之常法也。長阿含經一曰：「佛告比丘：諸佛常法，毘婆尸菩薩，當其生時從右脅出，專念不亂。從右脅出墮地行七步無人扶持，徧觀四方，舉手而言：天上天下唯我為尊。要度眾生生老病死，此是常法。」瑞應經上曰：「到四月八日夜明星出時，化從右脅生墮地，即行七步，舉右手住而言：天上天下唯我獨尊。三界皆苦，何可樂者？」因果經一曰：「菩薩即便墮蓮花上，無扶持者自行七步，舉其右手而師子吼，我於一切天人之中最尊最勝。無量生死於今盡矣，此生利益一切人天。」無量壽經上曰：「捨彼天宮降神母胎，從右脅生現行七步，光明顯曜普照十方。無量佛土六種震動，舉聲自稱，吾當於世為無上尊。」智度論三十八曰：「佛自說菩薩本起。菩薩初生時，行七步，口自說言：我所以生者，為度眾生故。言巳默然，乳哺三年，不行不語。漸次長大，行語如法。一切嬰兒小時未能行語，漸次長大能具人法。今云何菩薩初生能行能語，後便不能語，當知是方便力故。」



### 佛光大辭典

巴利語aggo'ham asmi lokassa。略稱唯我獨尊。為釋尊誕生時，向四方行七步，舉右手而唱詠之偈句。意即‘吾為此世之最上者’。上述記載，見于長阿含經卷一、佛本行集經卷八、太子瑞應本起經卷上、誕生偈等。後世灌佛會中安置之釋尊誕生像，皆舉右手而垂左手，即表此一儀相。﹝修行本起經卷上、方廣大莊嚴經卷三、有部毗奈耶雜事卷二十﹞


