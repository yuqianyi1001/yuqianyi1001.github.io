---
title: 諸佛以蓮華為坐床
source: deerpark.app
---

**來源：丁福保佛學大辭典**

<p>【雜語】諸佛常以蓮華為座床者，蓋取蓮華藏世界之義。蓮華藏世界者，報身佛之淨土也。又智度論八曰：「以蓮華軟淨，欲現神力，能坐其上，令不壞故。又以莊嚴妙法坐故。又以諸華皆小，無如此華。（中略）梵天王坐蓮華上，是故諸佛隨世俗故，於寶華上結跏趺坐。」大日經疏十五曰：「如世人以蓮華為吉祥清淨，能悅可眾心。今秘藏中亦以大悲胎藏妙法蓮華為最秘密吉祥，一切加持法門之身坐此華臺也。然世間蓮亦有無量差降，所謂大小開合色相淺深各發不同，如是心地花臺亦有權實開合等異也。若是佛，謂當作八葉芬陀利，白蓮華也，其華令開敷四布。若是菩薩，亦作此華坐，而令花半敷，勿令極開也。若緣覺聲聞，當坐於花葉之上，或坐俱勿頭華葉上。（中略）若淨居諸天乃至初禪梵天等，世間立號為梵者皆坐赤蓮華中。」</p>

**來源：佛光大辭典**

<p>蓮華，又作蓮花，表示蓮華藏世界，此世界為報身佛之淨土，故諸佛常以蓮花為坐床。另據大智度論卷八載，諸佛隨應世俗眾生，故示現神力，趺坐于清淨柔軟之蓮花上而不令其壞。又據大日經疏卷十五載，蓮花表示吉祥清淨之義。然以世間蓮之相狀有種種差別，故亦依佛菩薩之等位，床座有白蓮、赤蓮等分別，葉數與開合大小亦殊。﹝攝大乘論釋卷十五（真諦譯）﹞</p>
