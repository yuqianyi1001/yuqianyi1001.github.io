---
title: 塔之層級
source: deerpark.app
---

**來源：丁福保佛學大辭典**

<p>【雜語】探玄記八曰：「依長阿含經四人應起塔：一佛，二辟支，三聲聞，四輪王也。真諦三藏引十二因緣經云八人應起塔：一如來，露盤八重已上，是佛塔。二菩薩，七盤。三緣覺，六盤。四羅漢，五盤。五那含，四盤。六斯陀含，三盤。七須陀洹，二盤。八輪王一盤。若見之不得禮，以非聖塔故也（所引之十二因緣經今不傳）。又依僧祇律，凡僧亦起塔。謂持律法師，營事比丘，德望比丘，應起塔，既非聖人。總無露盤。仍使在屏處。若違之。則結罪。準此等文，今方為師造塔，廣起露盤，非惟現人得罪，亦乃累彼先亡。深可悲也。」後分涅槃經上曰：「佛告阿難：佛般涅槃荼毘既訖，一切四眾收取舍利置七寶瓶，當於拘尸那伽城內四衢道中起七寶塔，高十三層，上有相輪。」寄歸傳二曰：「或有收其設利羅為亡人作塔，名為俱攞。形如小塔，上無輪蓋，然塔有凡聖之別，如律中廣論。」毘奈耶雜事十八曰：「佛言：應可用磚兩重作基，次安塔身，上安覆鉢，隨意高下。上置平頭，高一二尺方二三尺，準量大小，中竪輪竿，次著相輪。其相輪重數或一二三四乃至十三。次安寶瓶。（中略）佛告長者：若為如來造窣覩波者，應可如前具足而作。若為獨覺勿安寶瓶，若阿羅漢相輪四重，不還至三。一來應二，預流應一，凡夫善人，但可平頭，無有輪蓋。」已上十二因緣經所云之露盤，即為後分涅槃經所云之層，每級出四簷者。寄歸傳毘奈耶雜事所云之相輪，即今之所謂九輪。一就簷數，一就相輪而論差別也。資持記下一之四曰：「露盤即四簷也。（中略）凡僧不得出簷安級。今有出簷者由不知教，僭同上聖。（中略）相輪者，圓輪聳出，以為表相故也。」故凡聖皆許相輪。行事鈔下一之四亦引用上出探玄記所引之僧祇律辨之。然則相輪謂為露盤，或覆鉢下之斗形，謂為露盤。非經意也。</p>
