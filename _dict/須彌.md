---
title: 須彌
source: deerpark.app
---

**來源：丁福保佛學大辭典**

<p>【雜名】Sumeru，又作修迷樓，蘇彌樓，須彌樓，彌樓。新作蘇迷盧，蘇迷嚧。山名。一小世界之中心也。譯言妙高，妙光，安明，善積，善高等。凡器世界之最下為風輪，其上為水輪，其上為金輪即地輪，其上有九山八海，即持雙，持軸，擔木，善見，馬耳，象鼻，持邊，須彌之八山八海與鐵圍山也，其中心之山，即為須彌山。入水八萬由旬，出水八萬由旬，其頂上為帝釋天所居，其半腹為四王天所居，其周圍有七香海七金山，其第七金山外有鹹海，其外圍曰鐵圍山，故云九山八海。贍部洲等四大洲在此鹹海之四方。注維摩經一曰：「肇曰：須彌山，天帝釋所住金剛山也。秦言妙高，處大海之中，水上方高三百三十六萬里。」勝鬘寶窟中本曰：「須彌，此言妙高，亦名安明，亦言善積。林公須彌留，此言善高，三百三十六萬里。西域記一曰：「蘇迷盧山，唐言妙高山，舊曰須彌，又曰須彌婁，皆訛略也。四寶合成，在大海中。」慧琳音義一曰：「或云須彌，山彌樓山，皆梵音聲轉不正也。正云蘇迷嚧，唐云妙高山。四寶所成，故曰妙。出過眾山曰高，或云妙光山，以四色寶光明各異照世故，名妙光也。」玄應音義六曰：「須彌山亦言修迷樓山，正言蘇彌盧，此譯言妙光，亦云妙高山也。」俱舍論曰：「妙高山王四寶為體，謂如次四面北東南西，金，銀，吠琉璃，頗胝迦寶。」</p>
