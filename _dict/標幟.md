---
title: 標幟
source: deerpark.app
---
### 佛光大辭典

又作標幟。謂彰表之義。系藉世間具體之名字、符號、器具等，彰表出蘊含其內、密而不顯的微妙深意。于密教中，諸尊常以身印、器具等標示其內證本誓之德，例如以印契、三昧耶形等表示諸尊之本誓，以身語意三密表示諸尊內證之德，或以世間之淺名表示法性之深旨。凡此，皆為密教所用標幟之常例。

其中以印契作為標幟者，其意義除象征諸尊內證本誓之功德外，廣義而言，亦含攝大曼荼羅、三昧耶曼荼羅、法曼荼羅、羯磨曼荼羅等四曼荼羅，此蓋因四曼荼羅等種種世諦門皆為法界標幟之故；狹義言之，則僅指四曼荼羅中之三昧耶曼荼羅、三密之之身密、諸尊之三昧耶身，而一般密教多指狹義者而言。

就密教諸尊所持各種器具之三昧耶形而言，其意義有平等、本誓、除障、驚覺等諸義，諸尊即以之表征其內證本誓之德，或表示令眾生遠離煩惱、業、苦等三障，或表示用以驚醒眾生之長眠，令其發心修行。如文殊菩薩所持之利劍，表示以大智斷惑之宿願；觀世音菩薩之蓮台，表示同體大悲、無有染著之本誓；轉法輪菩薩所持之輪寶，表示說法破執之本誓。另如密教諸尊及真言行者所持之金剛杵，則象征如來金剛之智用，能破除愚癡妄想之內魔與外道諸魔障。

此外，如來之身、口、意三密，或現大神變，或說法，或思惟觀察，一一皆不可思議，遍滿宇宙；即以此三密具足攝盡眾德，故于密教中亦用以標幟大日如來及諸尊內證之德。﹝大日經卷五秘密漫荼羅品、大日經疏卷四、卷十四、大日經疏演奧鈔卷四十八、大日經義釋演密鈔卷五、卷九、玄應音義卷二十五﹞（參閱‘象征’5273）



### 丁福保佛學大辭典

【術語】一作幖幟。標者表也，又旌旗也，標幟者，彰表之義。真言之法，以身印器具等彰表如來內證之德。大日經五曰：「秘密主，有造漫荼羅聖尊分位種子標幟，汝當諦聽善思念之。」同疏四曰：「種種世諦門，皆是法界幖幟。」同演密鈔九曰：「標幟者彰表之義也，謂彰表如來內證之德也。」玄應音義二十五曰：「幖幟，通俗文徽號曰標，私記曰幟。字皆從巾，或從木作標，謂以木為標，標而記之，此亦兩通。」

【雜語】（一）利劍，此有二義：一、中智之義，密宗之中道，為諸法本不生，有（表）空（遮）不二，而有之邊為本不生，空之邊亦為本不生，故以本不生中道之劍為標幟。蓋中道之智，不動於有之邊，亦不動於空之邊，故名不動尊。兩部之辨事真言通用不動之深義在斯。二、降魔之義，魔者以無始之間隔為其體，故揮不二中道之智劍，則無量魔軍不攻自降，表此義以智劍為標幟。（二）羂索，此有四義：一、繫縛之義，縛四魔之意也。二、引攝之義，以大悲方便能引一切迷徒，使入於法界曼荼羅故。三、大寂靜不動之義，何則喻三學則戒如撲賊定如縛賊，慧如殺賊。右手之劍，是風大之動，而為能殺之慧也，左手之索，是空大之不動，而為能縛之定也，是故兩手所持合表動即不動之義也。大寂靜與大定同。四、不動即動之義，以索縛住散動之魔是不動之義，引攝沈淪，是動之義也。（三）獨股杵，此有四義：一、菩提心之義，二中一股杵之印（立左右之二中指），是最初發心三昧耶戒之印故，又為阿閦佛之三昧耶印故。二、能破之義，一股者上下銳利，而有能破之相，外道凡夫著於生死，聲聞緣覺著於涅槃，今住焉捨焉取不二之實德，則生死涅槃之二執皆息，不倚二邊，故不動也，即能破二執，故以上（破涅槃之執）下（破生死之執）銳利之獨股表之。三、二利具足義，劍者上求菩提之智，索者下化眾生之悲，獨股杵者，通徹上下，表具足二利，即勝義（上求），行願（下化），三摩地（二利本體），三種之菩提心也。不動以菩提心為其體，故以獨股為標幟。四、三十七尊住心城義，獨股者是一心法界也，四處各鐫八葉之蓮華者，四波羅蜜十六菩薩八供四攝也，最中所把處，彰四寶珠，中心埋一寶珠，是五佛也，故以是表三十七尊住心城之中道，一實本不生之妙慧（若依立印軌及底哩三昧耶經下卷則應以三股杵縛曰羅寶棒為標幟。何則？為尊之所持故，但古來多用上三種，故略而不註）。

參照：<a href="/dict/大定">大定</a>

【雜語】見不動明王條附錄。

參照：<a href="/dict/不動明王">不動明王</a>



