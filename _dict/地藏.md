---
title: 地藏
source: deerpark.app
---
### 陳義孝佛學常見辭彙

菩薩名，因他安忍不動如大地，靜慮深密如秘藏，故名地藏。此菩薩在釋尊滅度以後，彌勒未生以前，擔負救度眾生的重任。而且常住地獄拔苦，因有「地獄未空，誓不成佛」之願，故以大願著稱。



### 丁福保佛學大辭典

【菩薩】梵名乞叉底蘗沙Kṣitigarbha，在忉利天，受釋迦如來付屬，每日晨朝入恒沙禪定觀察眾機，於二佛中間無佛世界教化六道眾生之大悲菩薩也。安忍不動如大地，靜慮深密如秘藏，故名地藏。又在密教其密號為悲願金剛或稱與願金剛，在金剛界示現南方寶生如來之幢菩薩，在胎藏界則為地藏院中九尊之中尊地藏薩埵也。地藏菩薩本願功德經囑累人天品曰：「地藏<span style="color:red">！記</span>吾今日在忉利天中，於百千萬億不可說不可說一切諸佛天龍八部大會之中，再以人天諸眾生等未出三界在火宅中者付囑於汝，無令是諸眾生墮惡趣中一日一夜。」地藏十輪經一曰：「此善男子，於一一日每晨朝時，為欲成熟諸有情故，入殑伽河沙等諸定。從定起已，徧於十方諸佛國土成熟一切所化有情，隨其所應，利益安樂。」地藏本願經下曰：「現在未來天人眾，吾今慇懃付屬汝，以大神通方便度，勿令墮在諸惡趣。」地藏十輪經一曰：「安忍不動猶如大地，靜慮深密猶如秘藏。」地藏講式曰：「梵號叉底俱舍，密亦號悲願金剛，今號地藏薩埵也。彼胎藏界現九尊之主伴，度九界妄情。此金剛界列寶生界會，舉大悲之幢導三有迷途。」案：地藏菩薩名。在釋迦既滅以後，彌勒未生以前，眾生賴以救苦，自誓必盡度六道眾生，始願成佛。現身於人天地獄之中，以救苦難。其狀圓頂。手持寶珠及錫杖。或云即閻羅王之化身也。

佛滅度一千五百年。地藏降迹新羅國主家。姓金。號喬覺。永徽四年，年二十四歲。祝髮。攜白犬善聽，航海而來。至江南池州府東青陽縣九華山。端坐九華山頭，七十五載。至開元十六年七月三十夜成道。計年九十九歲。時有閣老閔公，素懷善念。每齋百僧，必虛一位，請洞僧（即地藏也）足數。僧乃乞一袈裟地。公許。衣徧覆九峰。遂盡喜捨。其子求出家。即道明和尚。公後亦離俗網。反禮其子為師。故今侍像。左道明，右閔公，職此故也。菩薩入定二十年，至至德二年七月三十日顯靈起塔。至今成大道場。

九華山之肉身殿，相傳為地藏成道之處。有磴八十一級，緣練以登，峻險不堪言狀。其化成寺，即地藏王宮，中存地藏之遺迹甚多。印光法師文鈔續編曰：「無知愚人，妄謂地藏菩薩是暹羅國太子，其肉身塔，遇閏大七月，彼國之王親來開塔。豈知此係新羅國王族出家，姓金名喬覺，於唐玄宗時來九華。居數十年，後坐脫，肉身不壞，遂以全身入塔，絕無開塔之說。當唐之時，高麗有三國：一高勾麗，二新羅，三百濟。後高勾麗吞滅二國，而但名高麗耳。近時愚人，不知新羅，遂訛作暹羅。唐時亦無暹羅之名，彼係兩國：一暹國，一羅斛國，後併為一，遂名暹羅。此僧事迹，具載九華志，宋高僧傳。」



