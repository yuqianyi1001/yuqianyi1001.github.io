---
title: 三阿僧祇劫
source: deerpark.app
---
### 三藏法數

﹝出天台四教儀﹞ 梵語阿僧祇劫，華言無數時。此三僧祇，且約釋迦如來修菩薩道時以論分限也。俱舍論問云：既云無數，何復言三？答曰：言無數者，顯不可數，非無數也。（梵語釋迦，華言能仁。） 〔初阿僧祇〕，謂如來始從古釋迦佛至尸棄佛，值七萬五千佛，名初阿僧祇。（大論云：釋迦文佛先世作瓦師，名大光明。爾時有佛，名釋迦文，到瓦師舍寄宿；瓦師以草座、燈明、石蜜漿三事奉佛。發願云：我於當來作佛，如今佛名無異。故今作佛，亦號釋迦文也。梵語尸棄，又云式棄，華言火。） 〔二阿僧祇〕，謂如來次從尸棄佛至然燈佛，值七萬六千佛，名第二阿僧祇。（然燈佛者，大論云：佛初生時，身光如燈，後至成佛，遂名然燈。彼時釋迦佛號曰儒童，以五莖蓮華獻佛，及禮佛足，見地汙濕，即解鹿皮衣覆之，掩泥不足，乃解髮覆地，令佛蹈而過之。佛因記曰：汝自此後九十一劫，劫號為賢，汝當作佛，號釋迦文。） 〔三阿僧祇〕，謂如來次從然燈佛至毘婆尸佛，值七萬七千佛，名第三阿僧祇。（梵語毘婆尸，亦名維衛，華言勝觀。）



### 丁福保佛學大辭典

【術語】菩薩成佛之年時也。阿僧祇劫Asaṁkhyeyakalpa者，譯言無數長時，菩薩之階位有五十位。以之區別為三期之無數長時。十信十住十行十迴向之四十位，為第一阿僧祇劫，十地之中，自初地至第七地，為第二阿僧祇劫，自八地至十地為第三阿僧祇劫。第十地卒。即佛果也。起信論曰：「而實菩薩種性根等，發心則等，所證亦等。此有超過之法，以一切菩薩皆經三阿僧祇劫故。」劫有大中小三者，此劫為大劫，故曰三大阿僧祇劫。此三大劫中釋迦佛值遇於數萬之佛。參照劫條。

參照：<a href="/dict/劫">劫</a>



