---
title: 五十二身像
source: deerpark.app
---

**來源：丁福保佛學大辭典**

<p>【圖像】又稱阿彌陀佛五十菩薩像，阿彌陀五十二尊曼荼羅。或名五通曼荼羅。即以阿彌陀佛為中心，圖繪五十二尊佛菩薩像之曼荼羅也。原為印度雞頭摩寺五通菩薩感得之瑞像，故有此稱。據集神州三寶感通錄卷中，昔天竺雞頭摩寺五通菩薩，往安樂世界，白阿彌陀佛言：娑婆眾生，願生淨土，無佛形像，願求無由。請垂降許。佛言汝且前去，尋當現彼。及菩薩還，其像已至。一佛五十菩薩，各坐蓮華，在樹葉之上。菩薩取葉，而圖寫所在，流布遠近。漢明帝感夢使往祈法，便獲迦葉摩騰等，至洛陽。後騰姊之子作沙門，持此瑞像，又達此國，所在圖之。未幾，齎像西返。而此圖傳流不甚廣。魏晉已來年代久遠，又經滅法，經像湮除，此瑞迹殆將不見。隋文帝開教，有沙門明憲，從高齊道長法師所，得此一本，說其本起與傳符。以是圖寫流布，徧於宇內。時北齊畫工有曹仲達者，善丹青，妙盡梵迹，傳模西瑞，為京邑所推。今寺壁之正陽皆其真範也。又隋江都安樂寺慧海，從齊州僧道詮得此圖像，圖寫禮懺，具如續高僧傳第十四等所記。爾來傳寫此像者亦多。案阿彌陀淨土之變相，流布後代者不少，當以此像為最古也。</p>
