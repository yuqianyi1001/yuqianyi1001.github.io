---
title: 十迴向
source: deerpark.app
---

### 陳義孝佛學常見辭彙

菩薩五十二位修行中，第四個十位名十迴向，因以大悲心，救護一切眾生，故名為迴向。前之住行，出俗心多，大悲心少，此則濟以悲願，處俗利生，迴此善行，向彼萬類。一、化度眾生，離眾生相，迴無為心，向涅槃道，名救護一切眾生，離眾生相迴向。二、正顯中道，歸趣本覺，迴入法身，無能壞者，名不壞迴向。三、本覺之理，湛然常住，能覺之智，齊於諸佛，名等一切佛迴向。四、覺智周圓，無所不遍，名至一切處迴向。五、一切世界，過恒沙佛，自性功德，重重無盡，名無盡功德藏迴向。六、於諸佛地，起萬行因，依因趣果，取涅槃道，名隨順平等善根迴向。七、十方眾生，皆我性具，本際平等，無有高下，名隨順等觀一切眾生迴向。八、即一切法，離一切相，緣生無性，體即真如，名真如相迴向。九、諸法本空，心無縛著，於根塵中，得大解脫，名無縛無著解脫迴向。十、性海圓成，心等法界，含攝周遍，量等虛空，名等法界無量迴向。



**來源：三藏法數**

﹝出楞嚴經﹞ 迴即迴轉，向即趣向。謂起大悲之心，救度眾生，回轉十行之善，向於三處：一、真如實際是所證，二、無上菩提是所求，三、一切眾生是所度。以能迴之心，及所迴善行，向彼萬類，圓滿梵行，等入法界也。（梵語菩提，華言道。） 〔一、救一切眾生，離眾生相迴向〕，謂由前修十行，神通滿足，成就諸佛所行事已，又當修此迴向之行；然迴向之行，以悲願之心為最，化度眾生，而無能度之相。迴此無為之心，趣向寂滅之地。經云：當度眾生，滅除度相；迴無為心，向涅槃路，名救一切眾生，離眾生相迴向。（梵語涅槃，華言滅度。） 〔二、不壞迴向〕，謂前離眾生相，則是可壞；今復壞前可壞，離於能離，則是不壞。壞即空；不壞即假。空假不二，正顯中道，而歸趣於本覺矣。經云：壞其可壞，遠離諸離，名不壞迴向。（一念無相謂之空，無法不具謂之假，不一不異謂之中。本覺者，謂一切眾生所具真如之性，本來是覺也。） 〔三、等一切佛迴向〕，謂所向本覺之性，湛然常住，而能覺之智，齊於佛覺。經云：本覺湛然，覺齊佛覺，名等一切佛迴向。 〔四、至一切處迴向〕，謂前能覺之智，無處不遍；既齊佛覺，則所證真如之理地，如佛不異。經云：精真發明，地如佛地，名至一切處迴向。 〔五、無盡功德藏迴向〕，謂前至一切處是世界，等一切佛是如來；然如來則一切世界之如來，世界即一切如來之世界；世界、如來，涉入無礙，功德無盡。經云：世界、如來，互相涉入，得無罣礙，名無盡功德藏迴向。 〔六、隨順平等善根迴向〕，謂於諸佛理地，起萬行真因，顯證一乘寂滅之道。行從理起，故曰隨順平等；能生道果，故曰善根。經云：於同佛地，地中各各生清淨因，依因發輝，取涅槃道，名隨順平等善根迴向。 〔七、隨順等觀一切眾生迴向〕，謂既修真因，善根成就，則知十方眾生，皆我本性；性既平等，故能成就一切眾生善根，無有遺失，亦無高下。經云：真根既成，十方眾生皆我本性，性圓成就，不失眾生，名隨順等觀一切眾生迴向。 〔八、真如相迴向〕，離妄曰真，不異曰如。謂一切法，性本真如，不即不離，二俱無著，則真如相現。經云：即一切法，離一切相，惟即與離，二無所著，名真如相迴向。 〔九、無縛解脫迴向〕，謂真如之相現前，則智慧明了，十界依正等法，互攝圓融，自在無礙。經云：真得所如，十方無礙，名無縛解脫迴向。（十界者，佛界、菩薩界、緣覺界、聲聞界、天界、人界、脩羅界、餓鬼界、畜生界、地獄界也。依正者，依即所依之國土，正即十界能依之色身也。） 〔十、法界無量迴向〕，謂所證性德真如之理，圓滿成就，含攝遍周，其量無外，十界差別之相，了不可得。經云：性德圓成，法界量滅，名法界無量迴向。



### 丁福保佛學大辭典

【名數】以大悲心救護一切眾生。謂之迴向：一救護一切眾生離眾生相迴向，二不壞迴向，三等一切物迴向，四至一切處迴向，五無盡功德藏迴向，六隨順平等善根迴向，七隨順等觀一切眾生迴向，八真如相迴向，九無縛解脫迴向，十法界無量迴向。見楞嚴經。


