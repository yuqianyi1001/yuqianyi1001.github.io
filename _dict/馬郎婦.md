---
title: 馬郎婦
source: deerpark.app
---

**來源：丁福保佛學大辭典**

<p>【人名】觀音菩薩化為馬郎之婦稱曰馬郎婦。唐元和年中陝右有一美女，人見其姿貌欲求為配。女曰：我亦欲有歸，但一夕能誦普門品者事之。黎明徹誦者二十人。女曰：女子一身豈能配眾？應誦金剛經。旦通誦者猶十數人。女復授以法華經七卷，約三日，至期獨馬氏子能通經，女使具禮成姻。馬氏迎之。女曰：適體中不佳，俟少安相見。客未散而女死，即壞爛。葬之數日有老僧杖錫謁馬氏。問女所由，馬氏引之於葬所。僧以錫撥之，尸已化，唯黃金鎖子骨存。僧以錫挑骨，謂眾曰：此聖者也，愍汝等障重故設方便化汝等耳，語已飛空去。由此陝右奉佛者多。泉州粲和尚贊曰：丰姿窈窕鬢敧斜，賺殺郎君念法華。一把骨頭挑去後，不知明月落誰家。」見釋氏稽古略三。</p>
