---
title: 授職灌頂
source: deerpark.app
---

### 丁福保佛學大辭典

【修法】密教之授職灌頂，如上所說二種灌頂中之傳教灌頂也。顯教於等覺菩薩說之。七卷楞伽經二曰：「得此智已，知無境界，了諸地相，即入初地，心生歡喜，次第漸進，乃至善慧及以法雲。諸有所作，皆悉已辦。住此地已，有大寶蓮華王。眾寶莊嚴，於其華上。有寶宮殿，狀如蓮華。菩薩往修幻性法門之所成就，而坐其上。同行佛子，前後圍繞。一切佛剎所有如來，皆舒其手。如轉輪王子灌頂之法而灌其頂，超佛子地，獲自證法，成就如來自在法身。」六十華嚴經二十七曰：「爾時，諸佛及大菩薩，知某世界某甲菩薩摩訶薩行如是道成就受職。即時十方無邊菩薩乃至住九地者，皆來圍繞。（中略）於金剛莊嚴胸出一大光明，名破魔賊。無量百千萬光，以為眷屬，照十方世界。（中略）照一切世界已，集在虛空，示大神通莊嚴之事。入是菩薩頂，眷屬光明，入眷屬蓮華上諸菩薩頂。（中略）十方一切諸佛光明，入是菩薩頂時，名為得職，名為入諸佛界，具佛十力，墮在佛數。佛子！譬如轉輪聖王太子成就王相。轉輪聖王令子在白象寶閻浮檀金座，取四大海水，上張羅幔。種種莊嚴，幢幡妓樂，執金鍾香水，灌子頂上，即名為灌頂大王。具足轉十善道故，名轉輪聖王。菩薩摩訶薩，亦復如是。受職時，諸佛以智水，灌此菩薩頂，名灌頂法王。」


