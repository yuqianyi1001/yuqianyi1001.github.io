---
title: 四禪比丘
source: deerpark.app
---
### 佛光大辭典

為佛陀弟子中一位雖精勤于佛道修行，然因起增上慢而終墮地獄之比丘。據大智度論卷十七載，佛陀弟子中有一比丘雖因坐禪持戒而證得四禪，然以生起增上慢之心，而妄自以為已得‘四果’。即在得初禪時，謂是初果須沱洹；得第二禪時，謂是第二果斯陀含；得第三禪時，謂是第三果阿那含；得第四禪時，謂是第四果阿羅漢，恃此不復求進。至其命將盡時，見四禪的中陰之相現前，便生邪見，謂‘無涅，佛為欺我’。生此惡見，故失四禪之中陰相，而見阿鼻泥犁之中陰相，命終便墮阿鼻地獄。以此因緣，故稱四禪比丘。﹝摩訶止觀卷四上﹞



### 丁福保佛學大辭典

【傳說】智度論十七謂佛弟子中有一比丘，得四禪，生增上慢，謂得四道。得初禪謂是須陀洹，第二禪時謂是斯陀含，第三禪時謂是阿那含，第四禪時謂是得阿羅漢。恃是不復求進，命欲盡時見四禪中陰相來，便生邪見謂無涅槃，佛為欺我。生此惡見，故失四禪中陰，便見阿鼻泥犁中陰相，命終便生阿鼻地獄。諸比丘問佛：某甲比丘，命終阿蘭若，生於何處？佛言是人生阿鼻泥犁中。諸比丘皆大驚怪，此人坐禪持戒，何爾耶？佛言：此人增上慢，得四禪時，謂得四道。故臨命終時，見四禪中陰相，便生邪見，謂無涅槃，我是阿羅漢，今還復生，佛虛詐我。是故即時見阿鼻泥犁中陰相，生阿鼻地獄中。



