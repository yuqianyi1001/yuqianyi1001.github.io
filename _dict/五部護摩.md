---
title: 五部護摩
source: deerpark.app
---

**來源：丁福保佛學大辭典**

<p>【修法】護摩法總有六種，其中延命之一法入於增益中而為五種以配五部。諸經軌之說不同。又內外八供，通用於一切法。此二者屬於五部，是三十七尊雖各有所成之悉地，然亦通而皆成一切法，故如是通別互說也。今略解秘藏記之說，先息災段，以佛母為本尊，佛母者佛眼尊也。兩部皆以佛眼為佛部之母。佛部之尊甚多，於其中獨舉此尊者，佛眼有破諸宿恨之功能，一切災難多者。係惡星所為，故歸於此尊而除其災厄也。次增益段，各隨所求之事而以四菩薩為本尊。求福德者，以寶菩薩為本尊。寶菩薩者即虛空藏，以寶珠為三昧耶形，故求福者歸之。求智慧者，以光菩薩為本尊。慧光照破愚闇，故其義相應。求官位者，以幢菩薩為本尊。於高幢上安寶珠，是為幢，官位者秀出，其義相應也。求愛念者，以笑菩薩為本尊。歡喜微笑，為愛念之至極，故其義相應。次降伏段，忿怒尊者，依瑜伽軌之意，降伏之法，以降三世為本尊，以四忿怒為眷屬。四忿怒者薩王愛喜之四菩薩也。是即東方之五尊，各住於忿怒之三摩地，故云忿怒尊。降伏之法，以摧破他人為功能，故此教令輪之忿怒尊，獨為相應。次敬愛段，觀音者，西方四菩薩中之法菩薩也。敬愛之法，以蓮華為標幟。阿彌陀雖為蓮華部之主，而觀音正手持蓮華，為敬愛之表示，故獨舉此尊也。次鉤召段以鉤菩薩為本尊，此有二義：一按瑜伽軌之意，鉤召之法，以阿閦為本尊，薩王愛喜為眷屬。其中菩薩特與鉤召相應。言其故，則王菩薩以鉤為三昧耶形故，以義名鉤菩薩也，一四攝中之鉤菩薩也，瑜祇經云：鉤索鎖鈴四，盡成鉤召事。四攝者利他之相，北方之釋迦，亦居於化他之極，仍以四攝菩薩屬於北方，以其中鉤菩薩為本尊也。其以北方羯磨部之鉤召法，出東方金剛部之尊者，以經軌中往往東北二部有相通之義，今依通義而出之也。</p>
