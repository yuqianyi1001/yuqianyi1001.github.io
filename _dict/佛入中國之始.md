---
title: 佛入中國之始
source: deerpark.app
---

**來源：丁福保佛學大辭典**

<p>【故事】茶香室叢鈔十三曰：「晉王嘉拾遺記云：燕昭王七年，沐胥之國來朝，則申毒國之一名也。有道術人名尸羅，百三十歲。荷錫持瓶。云發其國五年，乃至燕都。善衒惑之術，於其指端出浮屠十層，高三尺，乃諸天神仙，巧麗特絕，人皆長五六分，分列幢蓋鼓舞，繞塔而行，歌唱之音，如真人矣。按此乃佛法入中國之始。申毒即身毒也。視列子所載周穆王時化人事，尤為明顯矣。」野客叢書四：「佛法之入中國，其來久矣。觀魏略西戎傳曰：昔漢哀元壽元年，博士景盧受大月氏王使伊存口傳浮屠經。又觀劉向列仙傳。序曰：得仙者百四十六人，其七十四人，已在佛經。則知漢成哀間，已有佛經矣。觀漢武故事，毘邪王殺休屠王，以其眾降，得金人之神，上置之甘泉宮。金人皆長丈餘，其祭不用牛羊，惟燒香禮拜。上使依其國俗。又元狩三年，穿昆明池底，得黑灰。帝問東方朔。朔曰：可問西域道人。知是劫灰。又知佛法自武帝時，已入中國矣。今人惟知佛法入中國，自明帝始，不知自武帝始也。薛正己記，仲尼師老聃，師竺乾，審是則佛入中國，又不止於武帝。」</p>
