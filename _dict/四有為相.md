---
title: 四有為相
source: deerpark.app
---

**來源：丁福保佛學大辭典**

<p>【名數】生住異滅之四者，此有二種。一一期四相。法之初有名生，生已而相似相異名住，此相續之轉變名異，後無名滅。二剎那生滅。謂一剎那中具四相也。此有大小乘之別，大乘法相宗謂色心之法體，自有生住異滅四相之變化。即言四相者，以其變化分位而名之假法也。本無今有之位名生。生位暫停之位名住。住別前後之位名異。無位名滅。此中前三者為有，故同在現在。一為無，故在過去（唯識述記二末），小乘有部立色心之法體為恒有，故其生滅之變化隨用而說，不據於體。且離法體別有四相之實性，以使彼心身之作用，生住異滅。故色心之法名為所相，四相名為能相。使先無之色心作用為今有，名為生相。使其作用暫時安住，引其自果，名為住相。使引其自果之作用衰變，名為異相。使其作用遂滅壞，名為滅相，而此生等四相既是有為法，則必別有生等四相。若果有之，則以彼亦應有其餘之四相，而有無窮之失。因之四相有本相隨相之二者，隨相以生本相，本相有八能，隨相有一能，互為能生所生，故隨相之外更無隨相，即無無窮之失。如色法之生，有九法俱起。一是本法，色之自體作用也，使此色之自體作用生之法為本生相，使色之自體作用住之法為本住相，使色之自體作用異之法為本異相，使色之自體作用滅之法為本滅相（此為四本相亦曰四大相），合為五法，本生相不能自生，更有隨生相生本生相，乃至本滅相不能自滅，更有隨滅相滅本滅相（此為四有相亦曰四大有相），合為九法，此九法中本生相除自而生餘八法。乃至本滅相除自而滅餘八法。又隨生相唯生本生相，而不能生自餘之八法（自與他之七法），乃至有滅相但滅本滅相，而不能滅自餘之八（自與他之七法），此之謂於八一有能。即四本相各對八法有能，四隨相各於一法有能，互為能生所生，故更無無窮之失。俱舍論五曰：「此有生等，於八一有能。」</p><p>【名數】生住異滅也。</p>
