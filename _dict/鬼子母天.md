---
title: 鬼子母天
source: deerpark.app
---

### 三藏法數

此天所生千子，最小名愛奴，極所憐惜，常食人子。佛為化彼，將愛奴藏之缽下。其母於天上、人間，覓之不得。既歸伏已，佛遂揭缽還之。其千子皆為鬼王，統數萬鬼眾。五百在天上，常嬈亂諸天；五百在世間，常嬈國界人民。佛為授五戒，歸依正法，得須陀洹，住佛精舍。凡人家無子息者，求之得子。有疾病者，禱之則安。故為鬼王。母由受佛戒，亦呼千子，同依佛所，不惱天人也。（五戒者，不殺、不盜、不邪淫、不妄語、不飲酒也。梵語須陀洹，華言入流，即初果也。）



### 丁福保佛學大辭典

【天名】二十天之一。


