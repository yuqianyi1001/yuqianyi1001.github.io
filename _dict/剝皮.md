---
title: 剝皮
source: deerpark.app
---

**來源：丁福保佛學大辭典**

<p>【本生】昔釋迦如來為愛法梵志（或作樂法菩薩）時，請剝身皮而乾之，以書佛所說之一偈。求法精勤之極也。智度論十六曰：「如愛法梵志，十二歲徧閻浮提求知聖法而不能得。時世無佛，佛法亦盡，有一婆羅門言：我有聖法一偈，若實愛法當以與汝。答言：實愛法。婆羅門言：若實愛法當以汝皮為紙以身骨為筆以血書之，當以與汝。即如其言。破骨剝皮以血書偈：如法應修行，非法不可受，今世及後世，行法者安穩。」同四十九曰：「如釋迦文佛本為菩薩時，名曰樂法。時世無佛，不聞善語，四方求法，精勤不懈，了不能得。爾時魔變作波羅門，而語之言：我有佛所說一偈，汝能以皮為紙，以骨為筆，以血為墨，書寫此偈，當以與汝。樂法即時自念。我世世喪身無數，不得此利。即自剝皮，曝之令乾，欲書其偈，魔即滅身。是時佛知其至心，即從下方涌出，為說深法，即得無生法忍。」</p>

**來源：佛光大辭典**

<p>為釋迦佛本生故事之一。釋迦如來于過去世行菩薩道時，名愛法梵志（又稱樂法梵志），其時世間無佛，亦無善法可聞。梵志乃四方求法，精勤不懈，了不能得。時有一魔，變作婆羅門，自稱有聖法一偈，若梵志果真求法心切，甘心以皮為紙，以骨為筆，以血為墨，書寫此偈，則當以其偈贈與。愛法梵志聞言，即自剝身皮，曝之令幹，以血書偈。據大智度論卷十六載，其偈為（大二五·一七八下）：‘如法應修行，非法不可受；今世亦後世，行法者安隱。’愛法梵志以此精勤求法之因緣，遂得無生法忍。﹝大智度論卷四十九﹞</p>
