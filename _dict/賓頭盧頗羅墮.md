---
title: 賓頭盧頗羅墮
source: deerpark.app
---

### 丁福保佛學大辭典

【人名】Piṇḍolabharadvāja，具曰賓頭盧頗羅墮誓。略曰賓頭盧或賓頭。十六羅漢中之第一賓頭盧尊者也。永住於世，現白頭長眉之相。名賓頭盧，姓頗羅墮，又曰賓頭盧突羅闍，賓度羅跋羅惰闍。賓頭盧翻言不動，頗羅墮譯言捷疾，利根，重瞳等。婆羅門十八姓名之一。此人原為拘舍彌城優陀延王（又云優填王）之臣，王以其精勤，使之出家，證阿羅漢果。而對於白衣，妄弄神通，為佛呵責，不得住於閻浮提，使往化西瞿耶尼洲，後閻浮四眾，思見之，白佛。佛聽還，而不聽入於涅槃。使永住於南天之摩梨山，度滅後之眾生。元照彌陀經疏曰：「賓頭盧此翻不動，頗羅墮真諦翻捷疾，或利根，或廣語。婆羅門中一姓也。」名義集一曰：「賓頭盧翻不動，字也，頗羅墮姓也。本行集經翻重瞳。」法住記曰：「第一尊者賓度羅跋囉墮闍，（中略）與自眷屬千阿羅漢，多分住西瞿陀尼洲。」雜阿含經二十三曰：「時王（阿育王也）見尊者賓頭盧，頭髮皓白，辟支佛體，（中略）尊者賓頭盧以手舉眉毛視王言：我見如來於世無譬類。」


