---
title: 油缽
source: deerpark.app
---

**來源：丁福保佛學大辭典**

<p>【譬喻】持正念譬如持油鉢。涅槃經二十二曰：「譬如世間有諸大眾，滿二十五里。王勅一臣持一油鉢，經由中過，莫令傾覆。若棄一滴，當斷汝命。復遣一人拔刀在後隨而怖之。臣受王教，盡心堅持。經歷爾所大眾中，雖見可意五邪欲等，心常念言：我若放逸，著彼邪欲，當棄所持，命不全濟。是人以是怖因緣故，乃至不棄一滴油。菩薩摩訶薩亦復如是。於生死中不失念慧。以不失故，雖見五欲，心不貪著。」智度論十五曰：「菩薩欲脫生老病死，欲度脫眾生，常應精進一心不放逸，如人擎油鉢行大眾中。」雜阿含經二十四，修行道地經三，同有此譬。</p>
