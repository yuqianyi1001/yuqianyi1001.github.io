---
title: 阿恃多伐底
source: deerpark.app
---

### 丁福保佛學大辭典

【地名】Ajiravati，舊稱阿利羅跋提，阿夷羅拔提。新稱阿恃多伐底。阿夷羅婆底。阿爾多嚩底。阿脂羅婆提。譯曰無勝。別名[口*尸]羅拏伐底。譯曰有金。世尊於此河邊入滅。西域記六曰：「阿恃多伐底河，唐言無勝，此世共稱耳，舊曰阿利羅跋提河，訛也。典言謂之[口*尸]剌拏伐底河，譯曰有金河。」翻梵語九曰：「阿夷羅跋提河，應云阿夷羅婆底。譯曰阿夷羅者，迅流。婆底者，有。」慧琳音義二十五曰：「阿利羅跋提河，正云阿爾多縛底，西國河名也。」玄應音義二曰：「阿利羅跋提河，泥洹經作熙連河，皆訛也，正言[口*尸]剌拏伐底河。[口*尸]羅拏，此譯云金。伐底，此言有。名為有金河。」此河名異說甚多。法顯譯之大般泥洹經一曰：「拘夷城力士生地熙連河側堅固林雙樹間。」法顯傳曰：「希連禪河邊。」涅槃經一曰：「阿利羅跋提河邊。」西域記六曰：「阿恃多伐底河。」玄應音義二曰：「阿利羅跋提河，泥洹經作熙連河，皆訛也，正言[口*尸]羅拏伐底河。」同三曰：「尼連禪河，應云尼連禪那，或云熙連禪。此譯云：尼者，不也。連禪那者，樂著也。名不樂著河也」熙連與尼連，似彼此相通，故佛成道時沐浴之河，涅槃後洗浴之河與阿夷羅婆底河之三河，有混同之風，金河乃熙連轉得之字音。佛成道前，捨苦行而沐浴之河，為尼連禪河Nairañjanā，亦即希連，熙連也。阿恃多伐底乃流於舍衛城岸之河。至於拘尸城之河，為金河（[口*尸]剌拏伐底Hiraṇyavati）無論矣。


