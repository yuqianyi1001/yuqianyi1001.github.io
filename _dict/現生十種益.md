---
title: 現生十種益
source: deerpark.app
---

### 丁福保佛學大辭典

【名數】日本真宗所立。文類三末曰：「獲得金剛信心者，橫超三塗八難道，必獲現生十種益。」一冥眾護持益，梵天，帝釋，四天王，龍神八部等護持行者也。二至德具足益，信之一念發揮名號之至德，盡其功德，圓滿具足於我身也。無量壽經下曰：「其有得聞彼佛名號歡喜踊躍乃至一念，當知此人為得大利，則是具足無上功德。」淨土論曰：「觀佛本願力，遇無空過者，能令速滿足，功德大寶海。」三轉惡成善益，獲一念信心之時，既具足至德，則轉三世之重惡，而使盡為菩提之善也。四諸佛護念益，十方恒沙之諸佛護念行者也。選擇集末曰：「十方諸佛，護念念佛行者。」五諸佛稱讚益，諸佛稱讚行者也。無量壽經下曰：「聞法能不忘，見敬得大慶，則我善親友。」觀無量壽經曰：「若念佛者，當知此人是人中芬陀利華。」如來會下曰：「廣大勝解者。」六心光照護益，由佛之大慈悲心照觸念佛行者之光明，謂之心光。念佛之行者，為此心光所照護也。觀念法門曰：「彼佛心光常照是人攝護不捨。」七心多歡喜益，念佛之行者，如初歡喜地菩薩於未來成佛，決定無間違，心常歡喜也。八知具報德益，念佛之行者，即具足至德，獲得大利，今可為報謝佛恩之身也。九常行大悲益，他力信心之行者，以自信者勸人，為自行佛之大悲之身也。安樂集曰：「大悲經云：云何名為大悲？。（中略）若能展轉相勸行念佛者，此等悉名行大悲人。」十入正定聚益，定成佛之位謂之正定聚，又云不退位。念佛之行者，以信之一念入於此位，而未來必成佛也。淨土論註上曰：「易行道者，謂但以信佛因緣願生淨土，乘佛願力便得往生彼清淨土，佛力住持即入大乘正定之聚。」


