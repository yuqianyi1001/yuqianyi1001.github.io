---
title: 五相成身
source: deerpark.app
---

**來源：陳義孝佛學常見辭彙**

<p>五相具備而成就佛身的觀法。菩提心論說：「一是通達心，二是菩提心，三是金剛心，四是金剛身，五是證得無上菩提獲金剛堅固身也。」</p>

**來源：丁福保佛學大辭典**

<p>【術語】五相具備，成就本尊身之觀行也。又作五相成身觀，五轉成身，五法成身。一通達菩提心，二修菩提心，三成金剛心，四證金剛身，五佛身圓滿。成此五相之觀而顯得金剛界之佛身也。金剛頂大教王經一說一切義成就菩薩（悉多太子），蒙諸佛警覺開示而修證五相之軌則。十八會指歸曰：「毘慮遮那佛受用身，以五相現成等正覺。五相者，所謂通達本心、修菩提心、成金剛心、證金剛身、佛身圓滿，此則五智通達。」菩提心論曰：「一是通達心、二是菩提心、三金剛心、四金剛身、五是證得無上菩提獲金剛堅固身也。然此五相具備方成本尊身也。」一、通達菩提心者，初心行者，蒙阿闍梨之開示，始觀吾質多心（第六識之緣慮心），為圓明之月輪，其徑僅一肘量。月輪之圓明者，表本有之菩提心自性清淨也。是始通入性德之菩提心，故名通達菩提心。行者依此觀，漸拂無明妄想之念。金剛界儀軌說通達菩提心之文曰：「諸佛同音言：汝當觀自心，久住諦觀察，不見自心相。禮佛足白言：最勝尊，我不見自心，此心為何相？諸佛咸告言：心相難測量，授與心真言，即誦徹心明，觀心如月輪，若在輕霧中。如是諦觀察。」二、修菩提心者，更觀菩提心之月輪之位也。是於性德之菩提心發修法之菩提心，故名修菩提心。此有廣歛二觀：廣者，漸廣月輪，使之周徧無邊；歛者，漸歛之而為一肘量。如是數數廣歛也。三、成金剛心者，欲加持此菩提心，使能堅固，猶如金剛，而於心月輪觀五股金剛之位也。四、證金剛身者，其觀全成就而為自身三昧耶身之位也。五、佛心圓滿者，自己五股金剛之三昧耶身變而為大日如來，其眷屬圍繞，而坐於其中央之位也。此五相成身云者，謂五相之觀成，即成就佛身之義也。為此五相成身觀，用阿彌陀之妙觀察智定。三摩地儀軌云：行者欲入金剛定，先住妙觀察智定。定慧二羽仰相叉，進禪力智各相柱。以此妙觀印修三摩地，即得如來之不動智。問何故以是定為妙觀察智之定？答曰：觀諸法之性相及自相共相，而不斷說法之疑者，妙觀察智之妙用也。今觀諸法之如幻等觀自心界之理，故為妙觀察智。且無識心三昧五相成身，皆用彌陀之定印，故以之為妙觀察智也。又守護國經說菩提心所說第五之一相成身；心地觀經說第一、第二、第三之三相成身；攝真實經說十相成身。又日本智證立八相成身。</p>
