---
title: 藥王燒臂
source: deerpark.app
---

**來源：丁福保佛學大辭典**

<p>【傳說】法華經藥王菩薩本事品曰：「過去有佛，號日月淨明德如來。彼佛為一切眾喜見菩薩及大眾說法華經，一切眾生喜見菩薩樂修苦行，得現一切色身三昧。得此三昧已，心大歡喜，入此三昧雨諸妙華妙香，供養日月淨明德佛及法華經。作是供養已，自念不如以我身供養，服諸妙香，身塗香油。於日月燈明佛前，以願力燒身。其火燃千二百歲，其身乃盡。菩薩命終後，復化生於日月淨明德佛國土淨德王家。即白父詣佛所，以偈讚佛。佛曰：我涅槃時到，我以佛法囑累於汝。於夜後分入涅槃，爾時菩薩收佛舍利，立八萬四千塔而供養之。菩薩復自念：我作是供養，心猶不足。即於大眾前燃百福莊嚴之臂，七萬二千歲中，供養八萬四千之塔。爾時大眾見其無臂，憂惱悲哀。一切眾生喜見菩薩於大眾前立此誓言：我舍兩臂，必當得佛金色之身。若實不虛，令我兩臂還復如故。作是誓已，自然還復。佛言：一切喜見菩薩，今藥王菩薩是也。」摩訶止觀一曰：「藥王燒手，普明刎頭。」</p>
