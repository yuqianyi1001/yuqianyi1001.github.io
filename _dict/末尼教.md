---
title: 末尼教
source: deerpark.app
---
### 丁福保佛學大辭典

【流派】具云末尼火祆教。為波斯國之火教也。末尼為寶珠，火祆言其光明，即彼教之神體太陽也。佛祖統紀三十九曰：「唐太宗貞觀五年，初波斯國蘇魯支，立末尼火祆教，勅於京師立大秦寺。」，「祆，火煙反，胡神，即外道梵志也。波斯國在西海，此云大秦。」同四十一曰：「代宗永泰三年，勅回紇奉末尼者，建大雲光明寺。」同四十二曰：「五代梁末帝貞明六年，陳州末尼，聚眾反，立母乙為天子，朝廷發兵擒母乙斬之。其徒以不茹葷飲酒，夜聚婬穢。畫魔王踞坐，佛為洗足。云佛是大乘，我法乃上上乘，其上慢不法有若此。」



