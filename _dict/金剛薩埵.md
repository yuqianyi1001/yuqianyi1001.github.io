---
title: 金剛薩埵
source: deerpark.app
---
### 陳義孝佛學常見辭彙

菩薩名，因執持金剛杵，故又名金剛手菩薩，密宗以大日如來為初祖，此金剛薩埵為第二祖。



### 丁福保佛學大辭典

【菩薩】Vajrasattva，又云金剛手，秘密主。又云普賢。是真言宗八祖中之第二祖。大日如來為第一，此薩埵為第二。梵名縛曰囉薩怛縛摩訶薩怛縛。譯名執金剛，持金剛，金剛手，金剛手秘密王，金剛薩埵，金剛手菩薩摩訶薩，金剛手薩埵摩訶薩埵等。薩埵者有情之義，勇猛之義，總言勇猛之大士。此薩埵與普賢菩薩同體異名。普賢從大日如來受灌頂，於二手與以五智之金剛杵，故云金剛手。但金剛薩埵有通別之二名。通名者，以名一切之執金剛神。以此皆為開東方金剛薩埵之一德者也。又無論何人，五相成就，從一切如來受授職灌頂時稱為金剛薩埵。如金剛頂經一切義成就菩薩（即悉多太子），之受授職灌頂時，稱為普賢大菩薩（即金剛薩埵）是也。又在顯教，普賢菩薩為一切諸佛長子之總名，如華嚴經所說。即無論何人，成就十大願者，為諸佛之長子，稱為普賢也。四十華嚴經四十頌曰：「一切如來有長子，彼名號曰普賢。」其別名即今所言之金剛薩埵，金剛界東方月輪中之金剛薩埵是也。大日經謂為金剛千手秘密主。即大日內眷屬之薩埵，為本宗第二祖。是總即別名也。是既得金剛之實智而稱為金剛薩埵，尚依本名而稱為普賢菩薩也。求之於金胎兩界，則金剛界十六菩薩之金剛薩埵與胎藏界中臺八葉院中之普賢，第一重金剛手院之中尊金剛薩埵，皆同體異名，皆為內眷屬。而此外大日之大眷屬中，亦有普賢菩薩。金剛界賢劫十六尊中之第十六尊，胎藏界第二重文殊院中之普賢，是與顯教所說之普賢同體同名，與得金剛之稱之內眷屬金剛薩埵，異體異名。再就同體異名言之，金剛薩埵之名，約於胎藏界，標本有之菩提心，普賢菩薩之名，約於金剛界標始成之大圓鏡智，又標菩提心所生之萬行也。理趣釋上曰：「金剛手菩薩摩訶薩者，此菩薩者，此菩薩本是普賢。從毘盧遮那佛，二手掌親受五智金剛杵，即與灌頂，名之為金剛手。」仁王經念誦儀軌上曰：「此金剛手即普賢菩薩也。手持金剛杵者，表起正智猶如金剛，能斷我法微細障故。」聖無動尊大威怒王秘密陀羅尼經曰：「此金剛手是法身大士，是故名普賢。即從如來得持金剛杵，其金剛杵五智所成，故名金剛手。」金剛智之五秘藏訣曰：「金剛薩埵者，即是普賢大菩薩異名也。亦名一切如來長子，亦名大阿闍梨。」又，此薩埵為一切眾生菩提心之本體，其性堅固如金剛，故名金剛，一切眾生由此薩埵之加持力而發心也。理趣釋上曰：「金剛手菩薩者，在毘盧遮那前月輪中，表一切如來菩提心，初發菩提心由金剛薩埵加持。」又，金剛藏王為此薩埵之別號（見金剛藏王條），其曼陀羅所在，在金剛界為根本成身會中十六菩薩之上首，即阿閦如來四親近菩薩之第一，於理趣會為中臺之本尊，在胎藏界為金剛手院三十三尊之中尊。於兩部大日如來為兩會，而金剛薩埵則為一人，一人傳受兩部，是表兩部不二也。

參照：<a href="/dict/普賢菩薩">普賢菩薩</a>

參照：<a href="/dict/金剛藏王">金剛藏王</a>



