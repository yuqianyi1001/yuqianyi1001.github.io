---
title: 十種見
source: deerpark.app
---

**來源：三藏法數**

﹝出瑜伽師地論﹞ 〔一、薩迦耶見〕，梵語薩迦耶，華言身見。謂於五蘊法上，妄生執取，計我、我所，是名薩迦耶見。（五蘊者，色蘊、受蘊、想蘊、行蘊、識蘊也。我者，謂五蘊法中強立主宰，妄計為我也。我所者，即五蘊色身等也。） 〔二、邊執見〕，謂外道之人，於五蘊身見之中，執斷執常，隨執一邊，我見增長，是名邊執見。（執斷執常者，謂外道自計我身死已不生，名為斷見；又計我身死已再生，名常見也。） 〔三、邪見〕，謂外道之人，不了四諦因果之法，邪心推度，謂無此理，因斷滅出世善根，是名邪見。（四諦因果者，苦諦、集諦，世間因果也；滅諦、道諦，出世間因果也。） 〔四、見取〕，謂外道之人，於六十二見，一一別計，為最為上，為勝為妙，堅固取執，隨起言說，唯此諦實，餘皆虛妄。自謂由此見故，能得清淨解脫，而得出離，是名見取。（六十二見，謂外道人，於色受想行識五陰中，每一陰各起四種見，則成二十見；約過去、現在、未來，三世通而論之，則成六十見；以斷常二見而為根本，總成六十二見也。） 〔五、戒禁取〕，謂外道之人，於所受持若戒若禁，妄計為最為上，為勝為妙，隨起言說，唯此諦實，餘皆虛妄；自謂由此戒禁，能得出離，是名戒禁取。 〔六、貪見〕，謂於欲界、色界、無色界一切順情之境，耽染取著，而起諸見，是名貪見。 〔七、恚見〕，謂於一切違情之境，以忿怒心，損他有情。及於他所愛，起不饒益；於他所不愛，而作饒益，是名恚見。 〔八、慢見〕，謂心生憍慢，計己為勝，視他為劣，是名慢見。 〔九、無明見〕，謂於真實理地，無所明了，執著邪見，是名無明見。 〔十、疑見〕，謂於諸諦之理，心懷猶豫，無決定見，是名疑見。（諸諦理者，謂苦集滅道四諦之理也。）



### 丁福保佛學大辭典

【名數】十種之邪見也。見五見條。

參照：<a href="/dict/五見">五見</a>



### 佛光大辭典

指瑜伽師地論卷八所載之十種邪見。即：(一)薩迦耶見，意譯身見。謂于五蘊法上妄生執取，計我（于五蘊法中，強立主宰，妄計為我）、我所（即五蘊色身等）。(二)邊執見，謂外道之人，于五蘊身見之中，執斷執常，隨執一邊，我見增長。 (三)邪見，謂外道之人不了四諦因果（苦諦與集諦為世間因果，滅諦與道諦為出世間因果）之法，邪心推度，謂無此理，而斷滅出世善根。(四)見取見，謂外道之人于六十二見一一別計為最為上，為勝為妙，堅固取執，隨起言說：‘唯此諦實，餘皆虛妄。’復自謂由此見之故，能得清淨解脫，而得出離。(五)戒禁取見，謂外道之人，于所受持若戒若禁，妄計為最上，為勝為妙，隨起言說：‘唯此諦實，餘皆虛妄。’復自謂由此戒禁，能得出離。(六)貪見，謂于欲界、色界、無色界一切順情之境，耽染取著而起諸見。(七)恚見，謂于一切違情之境，以忿怒心，損他有情，及于他所愛，起不饒益，于他所不愛，而作饒益。(八)慢見，謂心生x慢，計己為勝，視他為劣。(九)無明見，謂于真實理地，無所明了，執著邪見。(十)疑見，謂于諸諦之理，心懷猶豫，無決定見。


