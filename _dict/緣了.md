---
title: 緣了
source: deerpark.app
---

**來源：三藏法數**

<p>緣謂緣助，了謂曉了。即性德本具緣了二因也。前之八雙，從人法至真應，是自行次第；藥珠至本跡，是化他次第。此乃順論生起也。今挹流尋源，逆而推之，則真身智慧悲誓，及觀音之人，皆是性德了因種子而顯發也；應身福德慈誓，及普門之法，皆是性德緣因種子而顯發也。自行次第既爾，化他次第亦然。謂本證實智冥益藥樹屬乎了種，跡化權智顯益珠王功歸緣種。故緣了次八雙之後而明之也。（緣助者，以緣資了也。本具緣了二因者，謂緣了二因，一切眾生本性元具也。若順性而修，了因顯至果，則成智德；緣因顯至果，則成斷德。緣、了二因，皆名種子者，種有發生之義，謂果上智、斷二德之顯，皆從因中緣、了二因而發生也。）</p>

**來源：丁福保佛學大辭典**

<p>【術語】三因中之緣因，了因。智慧謂之了因。其他一切之善根，謂之緣因。見三因條。</p><p>參照：<a href="/dict/三因">三因</a></p>
