---
title: 鼠唧鳥空
source: deerpark.app
---
### 丁福保佛學大辭典

【譬喻】斥濫談圓理者，謬煩惱即菩提，生死即涅槃之即義，又私諸法皆空之空義，不達即空之深義，謂如怪鼠唧唧之聲，怪鳥空空之聲也。止觀八曰：「謬謂即，是猶鼠唧。若言空空，如空鳥空。」同輔行曰：「不達諦理謬說即名，何異怪鼠作唧唧聲。即聲無旨，濫擬生死即是涅槃。亦如怪鳥作空空聲，豈得濫同重空三昧。」四教儀曰：「我等愚輩，纔聞即空，即廢修行，不知即之所由。鼠唧鳥空。廣在經論，尋之思之。」文句記十曰：「凡言即者，以顯於離，如冰不離水，理須融冰。義同於離，方乃顯即。」止觀大意曰：「凡諸經中有即名者，如生死即涅槃之流，皆以六位甄之，使始終理同而初後無濫。」



