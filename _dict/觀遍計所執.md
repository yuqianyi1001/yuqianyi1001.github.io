---
title: 觀遍計所執
source: deerpark.app
---
### 丁福保佛學大辭典

【術語】法苑義林章一末曰：「略有五重：一遣虛存實識，觀徧計所執，唯虛妄起，都無體用。應正遣空，情有理無故。觀依他圓成諸法體實二智境界，應正存有，理有情無故。」此法相宗觀萬法唯識之理，自麤及細，立五重觀中第一重遣虛存實之唯識觀也。遣虛存實者，觀三性中徧計所執性體性空無而撥遣之，依他起性與圓成實性非虛無而存留之也。徧計所執性者，一止於凡夫之迷情，無其體性，恰如見繩而思為蛇，蛇但為妄想，無蛇之實體。依他起性者，依因緣而起之假事物，此因緣所生之法，雖非實有，而亦決非空無，如尚有繩之假相。圓成實性者，真性之體性，此性周徧萬有而為實有，如繩之麻。因之而徧計者空無，依他者假有，圓成者實有也。分別此三性，第一重之唯識觀也。



