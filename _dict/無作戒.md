---
title: 無作戒
source: deerpark.app
---
### 佛光大辭典

無作，又作無教、無表。戒體有作戒、無作戒兩種。作戒，謂受戒時如法動作之身、口、意三業，即可見聞之業體；無作戒，謂依此時作戒之緣而生于身中不可見聞之業體。此業體初發之緣，雖由身口意之動作（即作戒），而一旦生起，則不假身口意之造作，而恆常相續，故稱為無作。作戒于身口意動作止息之時亦隨之而滅，無作戒則一生之中恆常相續，具有防非止惡之功能，故稱為無作戒體。此戒體對外境外緣而言，可防非止惡，如十戒、二百五十戒等。故特就能防之體，立此無作戒之名；就所防之外境外緣，則判別為二百五十等相。為發此無作戒，故行作戒。（參閱‘戒體三種’2920、‘無表色’5097）



### 丁福保佛學大辭典

【術語】又云無教，新譯曰無表。戒體有二、一作戒，二無作戒，作戒者，謂受戒時如法動作身口意三業，可見聞之業體。無作戒者，謂依此時作戒之緣而生於身中不可見聞之業體。此業體初發之緣，雖由身口意動作（即作戒），而一旦生了，則不假身口意之造作，恒常相續，故稱為無作。作戒於身口動作息時亦滅，而無作戒則一生之中常相續而發防非止惡之功能，是謂之無作戒體。此戒體向境而防一一之非者，即十戒二百五十戒等。就能防之體立無作戒，就所防之境分別二百五十等相，為發此無作戒故行作戒也。行事鈔中一之三曰：「若單立作，作體謝往，不能防非，又不可常作，故須無作。長時防非，若單立無作，則起無所從。不可孤發，要賴作生，二法相藉。」又曰：「雜心云：身動滅已與餘識俱是法隨生，故名無作。成論無作品云：因心生罪福，睡眠悶等是時常生，故名無作。」又曰：「言無作戒者，以非色非心為體。」此無作戒體，或以為色法，或以為心法，或以為非色非心法，凡有三家不同。見戒體條附錄。

參照：<a href="/dict/戒體">戒體</a>



