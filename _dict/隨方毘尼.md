---
title: 隨方毘尼
source: deerpark.app
---
### 丁福保佛學大辭典

【術語】戒律中佛未禁止之事，佛未開許之事，不經開（開許）廢（禁止）之新事例，得隨其時其處之宜而開廢之，是謂隨方毘尼。有部百一羯磨十曰：「爾時佛在拘尸那城壯士生池娑羅雙樹間，臨欲涅槃，告諸苾芻曰：我先為汝等廣已開闡毘奈耶教，而未略說，汝等今時宜聽略教（梵云僧泣多毘奈耶）。且如有事，我於先來非許非聽。若於此事順不清淨違清淨者，此是不淨，即不應行。若事順清淨違不清淨者，此即是淨，應可順行。」然依五分律，則即經世尊之開遮者，於餘方似亦許取捨也。律二十二曰：「告諸比丘：雖是我所制，而於餘方不以為清淨者，皆不應用。雖非我所制，而於餘方必應行者，皆不得不行。」因而義淨三藏以五分律之文為譯者之謬。寄歸傳二曰：「有現著非法衣服將為無過。引彼略教文云：此方不淨，餘方清淨。得行無罪者，斯乃譯者之謬，意不然矣。」由小乘涅槃經之說及佛平素之訓誡觀之，卻似五分律為正。



