---
title: 三生成佛
source: deerpark.app
---
### 佛光大辭典

華嚴宗主張經三生即能成佛之說法。略稱三生。即：(一)見聞生，又作見聞位。觀見華嚴別教一乘之佛法僧寶善友經卷之境界，聽聞如來所說之教法、善友僧寶所訓示之教門，燻成無盡無礙之種子，以成就解脫分之善。(二)解行生，又作解行位。先見聞一乘之境界，由是法力燻習，棄舍累縛之身而感得法門之解行身，以獲一乘法界之勝解，圓滿成就自行之大行。(三)證入生，又作證果生、證入位、證果海位。解行既滿，證得佛果菩提，即成就窮極圓滿之妙果。三生成佛之說由智儼首倡，而由法藏集大成。

華嚴經隨疏演義鈔卷二載：(一)見聞生，謂八難眾生宿世見聞華嚴大經正法，不能信受，反生毀謗，故招感八難之報，墮地獄中受諸極苦。後蒙如來放足下輪相，清淨功德光明所照，由其宿有見聞華嚴大經善種，即得脫地獄苦，生兜率天而得成道，于一生內超登十地。(二)解行生，謂善財童子于福城東初見文殊，得蒙開發而啟信解，遂令參問諸善知識，皆獲開示修行法門。乃至最後參見普賢，令其入于毛孔剎中修行菩薩廣大願因，圓滿諸佛無上道果。如此解行，即于一生而得圓滿。(三)證入生，謂舍利弗于逝多林中，令海覺等六千比丘觀察文殊師利無量功德，具足莊嚴。彼諸比丘聞是說已，心意清淨，信解堅固，頂禮文殊，並與之言，願得文殊菩薩所有色身相好。于是文殊為諸比丘開示演說大乘之法，令諸比丘成就深信，獲大智慧，于一生內，證入法界。﹝華嚴經探玄記卷十八、華嚴五教章卷二、華嚴一乘成佛妙義、五教章通路記卷四十﹞



### 陳義孝佛學常見辭彙

華嚴宗所立，謂以過去現在未來三生而成佛。於過去生見佛聞法，植佛種子，於今生完成十信乃至十地之解行，於未來世之生證道得果。



### 丁福保佛學大辭典

【術語】華嚴宗所立，成佛有二義：一、以此三生配於過現未之三世，於過去生見佛聞法，植佛種子，於今生全十信乃至十地之解行，於來世之生證入果海，即以三生而成佛，故謂之三生成佛，是為通途之義。二、見聞等三生各自其一生成佛也。本經隨好品記地獄天子於前生見聞華嚴大經之正法而毀謗之，故今雖處於地獄，而為佛光所照，由前之見聞力即脫地獄之苦，而生於兜率天，於此一生成就十地解行遂得成佛。是見聞之一生成佛也。又本經入法界品謂善財童子於福城之東始見文殊，自此南詢，最後見普賢菩薩，一切解行於此一生得圓滿成就。是解行之一生成佛也。又本經入法界品謂舍利弗等於逝多林使六千比丘觀察文殊師利。文殊為彼等說大法。使彼等證入法界。是證入之一生成佛也。說見華嚴大疏鈔三。參照三聖條。

參照：<a href="/dict/三聖">三聖</a>



