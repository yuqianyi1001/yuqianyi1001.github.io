---
title: 五心
source: deerpark.app
---
### 佛光大辭典

指心識覺知外境（對象）時，順次而起之五種心。即：(一)率爾心，又作率爾墮心。率爾，即突然之意。謂眼識初對外境時，于一剎那所起之心；此心卒然任運而起，故尚未有善惡之分別。(二)尋求心，謂欲審知明了外境，即推尋求覓而生起分別見解之心。(三)決定心，謂既已分別所緣之境法，則能審知決定善惡。(四)染淨心，謂于外境生起好惡等情感之心。(五)等流心，等，平等之義；流，流類之義。謂于善惡之法既已分別染淨，則各隨其類而相續不已；于善法則持續淨想，于惡法則持續染想，念念相續，前後無異。五心之中，率爾心多為一念，其餘四心則每每多念相續。

大乘法苑義林章卷一本，廣立十二門，以詳釋五心之相。十二門中之第三門系就八識而論五心之有無，即：第六識具有五心；前五識以因果合說，故亦有五心；第七識未轉依位，緣境恆定，任運微細，故唯有決定、染淨、等流三心，而無率爾、尋求二心；第八識因無欲，故無尋求心，其餘四心皆具。

十二門中之第五門，則就五心所生‘亂、不亂’之義而論究之，分為自他俱不亂、他亂自不亂、他亂自亦亂、自亂心不亂、自亂心亦亂等五門。R先明自、他、亂、不亂之義，即：如以眼識緣色為‘自’，則耳識緣聲、鼻識緣香等為‘他’。若眼識緣境起心，不論有無他識雜起，如能順次而起率爾、尋求、決定、染淨、等流五心，此五心具足，稱為‘不亂’；然若眼識為他識所隔，而中止起心，不能五心具足，則稱為‘亂’。五門列舉如下：

(一)自他俱不亂，如眼識緣色起心，雖有他識間起，然能五心具足，是為自不亂；而其中間起之耳識緣聲起心，亦能五心具足，是為他不亂，故稱自他俱不亂。(二)他亂自不亂，如眼識觀甲色起率爾、尋求二心，忽有耳識緣聲而起率爾、尋求二心，至此，眼識復觀甲色生起決定心，間又有鼻識緣香起率爾、尋求二心，而眼識復觀甲色，順次生起染淨、等流二心。上述之眼識緣色，即為自不亂；而中間所起之耳識、鼻識等，因五心不具，是為他亂，故稱他亂自不亂。(三)他亂自亦亂，如眼識觀甲色起率爾、尋求二心，另有耳識緣聲亦起二心，然于眼識復觀甲色時，此色已變異更新，眼識則于生起前之尋求心後，又再起率爾、尋求、決定等心，其中又有鼻識緣香、舌識緣味、身識緣觸等間起，而眼識所觀之甲色亦不斷變更，致使眼識起心不至等流，而間起之耳、鼻、舌、身等識亦不至等流，故稱他亂自亦亂。(四)自亂心不亂，如眼識觀甲色起率爾、尋求二心，次觀乙色亦起率爾、尋求二心，至此，復觀甲色生起決定心，間又觀丙色起率爾、尋求二心，又復觀甲色，則順次生起染淨、等流等心。上述之眼識緣境不一，是為自亂；而緣甲色者，終能五心具足，是為心不亂，故稱自亂心不亂。 (五)自亂心亦亂，如眼識觀甲色起率爾、尋求二心，復觀甲色時又起率爾、尋求二心，于甲色變更時，再次起率爾、尋求等心，如此甲色不斷變異，致使眼識起心不至等流，五心不具，故稱自亂心亦亂。此處之自亂，乃眼識觀一色之不一而起，與前述眼識觀甲、乙、丙三色之不一而起的自亂有異。

又此五心通三界及有漏、無漏。大乘法苑義林章卷一本（大四五·二五七下）：‘瑜伽論說：初三心是無記，第四、五通三性，此依因位中容無亂境。（中略）若無漏位及得自在，一切多善。’﹝瑜伽師地論卷一、成唯識論卷四、卷五、瑜伽論記卷一、成唯識論述記卷五本、卷五末、大乘法相宗名目卷三上﹞



### 三藏法數

﹝出宗鏡錄﹞ 〔一、率爾心〕，率爾猶卒然也。謂人一念之心，初對於境，卒然任運而起，未分別善惡，是名率爾心。 〔二、尋求心〕，謂人一念之心，既對於境明了，即推尋求覓而生分別，是名尋求心。 〔三、決定心〕，謂人一念之心，於所緣境法，既能分別，則審知善惡，決定不謬，是名決定心。 〔四、染淨心〕，謂人一念之心，於法既審知是善是惡，則染淨自然而分，是名染淨心。 〔五、等流心〕，等謂平等，流即流類。謂人一念之心，於善惡法染淨既分，則各隨類相續，於善法則繼淨想；於惡法則繼染想。念念相續，前後無異，是名等流心。



### 法相辭典

★瑜伽一卷九頁雲：由眼識生，三心可得。如其次第，謂率爾心，尋求心，決定心。初、是眼識。二、在意識。決定心後，方有染淨。此後乃有等流眼識善不善轉；而彼不由自分別力。乃至此意不趣餘境，經爾所時，眼意二識，或善或染，相續而轉。如眼識生，乃至身識，應知亦爾。



### 丁福保佛學大辭典

【術語】覺知外境時，順次起五個之心。即卒爾心，尋求心，決定心，染淨心，等流心也。詳見瑜伽師地論一、法苑義林章一。



