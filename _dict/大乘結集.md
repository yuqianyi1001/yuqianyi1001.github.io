---
title: 大乘結集
source: deerpark.app
---
### 丁福保佛學大辭典

【傳說】有數說。菩薩處胎經，佛滅後七日，大迦棄招集五百阿羅漢，令彼請十方佛世界諸阿羅漢，於閻浮提娑羅雙樹間，得八億四千阿羅漢眾。使阿難先分類菩薩藏，聲聞藏，戒律藏之三部，於其菩薩藏結集八藏云。菩薩處胎經出經品曰：「爾時佛取滅度已，經七日七夜。時大迦葉告五百阿羅漢，打揵稚集眾。（中略）集諸羅漢得八億八千眾，來集到忍界，聽受法言。（中略）使阿難昇七寶高座，迦葉告阿難言：佛所說法一言一字，汝慎勿使有缺漏。菩薩藏者集著一處，聲聞藏者亦集著一處，戒律藏者亦集著一處。（中略）最初出經，胎化藏為第一，中陰藏第二，摩訶衍方等第三，戒律藏第四，十住菩薩藏第五，雜藏第六，金剛藏第七，佛藏第八。是為釋迦文佛經法具足矣。」次依智度論則文殊彌勒等大菩薩將阿難於鐵圍山結集大乘三藏，謂之菩薩藏，或言小乘三藏於耆闍崛山（智度論之說）結集之。智度論百曰：「有人言：如摩訶迦葉，將諸比丘，在耆闍崛中，集三藏。佛滅度後，文殊師利，彌勒諸大菩薩，亦將阿難集是摩訶衍。」



