---
title: 持地
source: deerpark.app
---
### 丁福保佛學大辭典

【菩薩】菩薩名。佛為母說法，上忉利天時，此菩薩為作三道之寶階。觀佛三昧海經六曰：「父王白佛：佛母摩耶生忉利天，佛今光相神通具足，云何當往為母說法？佛告大王：如來當如轉輪聖王足行之法，從閻浮提上忉利天，問訊檀越為說妙法。爾時會中有菩薩摩訶薩，名曰持地，即從座起入首楞嚴三昧。三昧力故從金剛際金剛為輪，金剛為根，金剛為花，花花相次出閻浮提。時四龍王難陀，跋難陀，阿耨達多，娑伽羅龍王等，各持七寶詣持地所。奉上七寶，為佛世尊作三道寶階。左白銀，右頗梨，中黃金，從閻浮提金剛地際上忉利宮。」摩訶摩耶經上曰：「天帝釋知佛當下，即使鬼神作三道寶階。」增一阿含經二十八曰：「釋提桓因，告自在天子，（中略）化作金銀水精。」造像功德經上曰：「毘首羯磨，並諸天眾，知佛將欲下閻浮提，作三道寶階。」

胎藏界曼荼羅地藏院第七位，有持地菩薩。密號曰內修金剛，願相金剛。其荷負眾生，如地之能持萬物。故名。



