---
title: 秘密藏
source: deerpark.app
---

**來源：陳義孝佛學常見辭彙**

<p>秘密的法藏。</p>

**來源：丁福保佛學大辭典**

<p>【術語】秘密之法藏也。甚深秘奧，唯為佛與佛之境界，非凡常所可了知之法門，故曰密。又如來能護念深法，苟非其器，則秘之而不說示，故曰秘。故秘密藏之名，在諸經為顯其深甚秘極之通名也。圓覺經曰：「惟願不捨無遮大悲，為諸菩薩開秘密藏。」涅槃經二曰：「我今當令一切眾生及以我子四部之眾悉皆安住秘密藏中，我亦復當安住此中入於涅槃。何等名為秘密之藏？猶如伊字三點，若並則不成伊，縱亦不成，如魔醯首羅面上三目。（中略）我亦如是，解脫之法亦非涅槃，如來之身亦非涅槃，摩訶般若亦非涅槃，三法各異亦非涅槃。我今安住如是三法，為眾生故名入涅槃，如世伊字。」（是以法般解三德之不一不異為秘密藏也）。然若依真言宗之意，則總以釋迦化身所說之教法為顯教，獨以大日法身之所說為秘密藏。即真言一乘之總名。是不惟為其法門深奧，且以內證極秘之法，於未灌頂之人決不宣示故也。猶如聲聞乘於未授戒之人，不說戒經，故稱戒經為秘密藏。聖位經曰：「真言陀羅尼宗者，一切如來秘奧之教，自覺證智修證法門。」大日經疏三曰：「聲聞經中，以毘尼為秘藏，要擇人簡眾，方乃授之。若未發律儀，不令聽聞修習，摩訶衍中亦以持明為秘藏。未入漫荼羅者，不令讀誦受持。」同十五曰：「秘密者，即是如來秘奧之藏教。苟非其人，則不虛授。不同顯露常教也。」大日經開題曰：「樹藏秘密稱名，彰乘神通寄喻。」</p>

**來源：佛光大辭典**

<p>秘密之法藏，甚深秘奧，唯佛與佛乃能知之，非一般所可了知之法門；復以如來善護念深法，苟非其器，則秘而不說，故稱秘密。故秘密藏乃諸經為顯其甚深秘義之通名。于顯教中，南本與北本涅經卷二以法身、般若、解脫三德之不一不異為秘密藏。然依密教之意，則總以釋迦化身所說之教法為顯教，獨以大日法身之所說為秘密藏，亦即真言一乘之總名。不惟其法門深奧，且以之為如來內證極秘之法，故于未灌頂之人決不宣示；猶如聲聞乘于未授戒之人不說戒經，故稱戒經為秘密藏。﹝大日經疏卷三﹞</p>
