---
title: 普安王
source: deerpark.app
---

**來源：丁福保佛學大辭典**

<p>【人名】昔有五王，共相往來，其最大者字普安，習菩薩行，餘四小王常習邪行。大王欲度之，呼四王，共娛樂七日，及還，語四王言：卿等各說所樂之事。一王言：我願欲得陽春三月樹木榮華遊戲原野。一王言：我願得欲常作國王。鞍馬服飾，樓閣殿堂，官屬人民，圍繞左右。晃晃昱昱，推鐘鳴鼓，出入行來，路人傾目。一王言：願得好婦好兒端正無雙，互相娛樂，極情快樂。一王言：願我父母常在，多有兄弟妻子，羅列好衣美食，以恣其口，素琴清衣共相娛樂。王一一說其非長久之樂事。四王俱問王樂何事？王言：我樂不生不死不苦不樂不餓不渴不寒不熱存亡自在，此是我樂。於是五王共詣佛所，佛為說八苦，諸王及侍從百千萬人皆證須陀洹果。見五王經，法華文句記三。</p>
