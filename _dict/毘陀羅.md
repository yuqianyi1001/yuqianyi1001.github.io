---
title: 毘陀羅
source: deerpark.app
---
### 丁福保佛學大辭典

【異類】又作迷怛羅。西土有咒法，起死屍使去殺人，是名毘陀羅法。十誦律二曰：「有比丘，以二十九日，求全身死人。召鬼咒尸令起，水洗著衣著刀手中，若心念若口說：我為某故作毘陀羅，即誦咒術，是名毘陀羅成。若所欲殺人，或入禪定，或入滅盡定，或入慈心三昧。若有大力咒師護念救解，若有大力天神守護，則不能害。是作咒比丘，先辦一羊。若得芭蕉樹，若不得殺前人者，當殺是羊若殺是樹。如是作者善，若不爾者，還殺是比丘，是名毘陀羅。」（優婆塞五戒相經所說同）。梵網經下曰：「咒殺謂毘陀羅等。」同與咸疏註中曰：「毘陀羅者，西土有咒法。咒死屍令起，謂使鬼去殺人。」毘奈耶一曰：「鞞陀路婆，鬼著尸也，使起殺人。」慧琳音義三十五曰：「迷怛羅，唐言起屍鬼也。」案，毘陀羅者，起屍鬼之名也，法眾經陀羅尼品謂之韋陀羅，灌頂經所謂彌栗頭韋陀羅者是也。梵Vetāla。



