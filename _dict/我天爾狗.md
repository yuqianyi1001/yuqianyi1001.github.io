---
title: 我天爾狗
source: deerpark.app
---
### 佛光大辭典

三世紀頃，南印度提婆菩薩為挫伏中印度缽邏耶伽國（梵Prayāga  ）外道論師所用之循環論法。大唐西域記卷五（大五一·八九七中）：‘初提婆菩薩自南印度至此伽藍，城中有外道婆羅門，高論有聞，辯才無礙，循名責實，反質窮辭，雅知提婆博究玄奧，欲挫其鋒，乃循名問曰：“汝為何名？”提婆曰：“名天。”外道曰：“天是誰？”提婆曰：“我。”外道曰：“我是誰？”提婆曰：“狗。”外道曰：“狗是誰？”提婆曰：“汝。”外道曰：“汝是誰？”提婆曰：“天。”外道曰：“天是誰？”提婆曰：“我。”外道曰：“我是誰？”提婆曰：“狗。”外道曰：“狗是誰？”提婆曰：“汝。”外道曰：“汝是誰？”提婆曰：“天。”如是循環，外道方悟。自時厥後，深敬風猷。’

提婆菩薩原為婆羅門族出身，執于外道之見解，而素以‘學識廣博、辯才絕倫’見重于當世，後于x薩羅國（梵Kośala  ）為龍樹菩薩所論破而歸服佛法，出家習道。出家之後，多次與當時諸外道論議，所挫伏度化之諸方論士多達百餘萬人，上記‘我天爾狗’乃提婆菩薩摧伏外道之著名論法。﹝百論序、百論疏卷上之上、付法藏因緣傳卷六、提婆菩薩傳、南海寄歸內法傳卷四﹞（參閱‘迦那提婆’3961）



### 丁福保佛學大辭典

【術語】百論之著作者，提婆為論伏外道論師所用一種之循環論法也。西域記五曰：「初提婆菩薩，自南印度，至此伽藍。城中有外道婆羅門，高論有聞，辯才無礙，循名責實，反質窮辭。雅知提婆博究玄奧，欲挫其鋒，乃循名問曰：汝為何名？提婆曰：名天（提婆譯天）。外道曰：天是誰？提婆曰：我。外道曰：我是誰？提婆曰：狗。外道曰：狗是誰？提婆曰：汝。外道曰：汝是誰？提婆曰：天。外道曰：天是誰？提婆曰：我。外道曰：我是誰？提婆曰：狗。外道曰：狗是誰？提婆曰：汝。外道曰：汝是誰？提婆曰：天。如是循環，外道方悟。自時厥後，深敬風猷。」



