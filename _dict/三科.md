---
title: 三科
source: deerpark.app
---

**來源：三藏法數**

﹝出婆沙論并阿毘達磨品類足論﹞ 論云：若迷心不迷色，則合色開心，數為五蘊；若迷色不迷心，則合心開色，數為十二入；若心色俱迷，則心色各開，數為十八界。如此開合說者，為令眾生於所迷處，委細而觀，故有三科不同焉。 〔一、五蘊〕（亦名五陰。）蘊，積聚也。謂積聚色受想行識五法以成身也。如來為迷心偏重者，合眼耳鼻舌身五根，但名為色；開意之一根，為受想行識，令其細觀於心，是為合色開心，故說五蘊也。 〔二、十二入〕，入，涉入也。謂六根、六塵互相涉入也。如來為迷色偏重者，開色為眼耳鼻舌身，及以色聲香味觸合受想行識四種心法，但名為意。意之所對，唯一法塵。令其細觀於色，是為開色合心，故說為十二入也。（六根者，眼根、耳根、鼻根、舌根、身根、意根也。六塵者，色塵、聲塵、香塵、味塵、觸塵、法塵也。） 〔三、十八界〕，界，即界限，亦隔別之義。謂此十八界，各有別體，義無混濫也。如來為色、心俱迷者，開為六根、六塵、六識，令其一一細觀，是為心、色俱開，故說為十八界也。（六識者，眼識、耳識、鼻識、舌識、身識、意識也。）



### 丁福保佛學大辭典

【術語】五蘊十二處十八界之三門，舊譯曰五陰十二入十八界。三門皆為欲破凡夫實我之執而施設。為凡夫之迷執有偏頗，迷於心偏重者，合色而為一，開心而為四，立五蘊。色蘊之一，色也，後之受想行識，心之差別也。次為迷於色偏重者開色而為十，合心而為二，立十二處。五根五境之十處，色也。意根法境之二處，心也。次為色心共迷者，開色而為十，開心而為八。立十八界。五根五境之十界，色也。意根與法境及六識之八界，心也。此次第即上中下之三根也。說見毘婆沙論七。法界次第上之上。密教以之配於胎藏界佛蓮金之三部。為迷於心法者，說五蘊，表金剛部之智。為迷於色法者，說十二處，表蓮華部之理（密教色屬於法理），為色心雙迷者，說十八界，表蓮金不二之佛部。見秘藏記鈔九。



### 佛光大辭典

一切諸法分為蘊、處、界三類，稱為三科。蘊處界又作陰入界、陰界入。即：(一)五蘊，又作五陰、五眾、五聚。指色、受、想、行、識。(二)十二處，又作十二入。指眼、耳、鼻、舌、身、意、色、聲、香、味、觸、法。(三)十八界，眼、耳、鼻、舌、身、意、色、聲、香、味、觸、法、眼識、耳識、鼻識、舌識、身識、意識。

俱舍論卷一載，依愚之差別，為愚于心所者細別心所而說五蘊，為愚于色法者細別色法而說十二處，為愚于色、心二法者細別色、心二法而說十八界；依根之利鈍，為利根者說五蘊，為中根者說十二處，為鈍根者說十八界；依樂欲之不同，為欲略者說五蘊，為欲中者說十二處，為欲廣者說十八界。即由三科觀察人及世界，依愚夫迷悟之不同情況，破我執之謬，立無我之理。

小乘諸部于三科立有假實之論。其中，說一切有部主張三科皆實，經部主張蘊、處為假，界為實。俱舍論則以蘊為假，處、界二者為實。依俱舍論，蘊有積集之義，積集多法為蘊，故蘊為假法；處、界二者則不然，故為實。有部認為蘊中之一法有蘊之相，即稱為蘊，而不須積集多法始稱為蘊，故以蘊為實法。經部則認為‘處’乃極微積聚，為識之生門，故為假。華嚴五教章卷一之十宗判之第四‘現通假實宗’列舉說假部等之說，即于三科中，以蘊為實，處、界為假，因為處為六根六境相對，界為根境相對、識境相對、根識相對始能成立，蘊則不然。﹝大毗婆沙論卷七十一、卷七十二、卷七十三、卷七十四、雜阿毗曇心論卷一、俱舍論光記卷一、大乘義章卷八本之末、百法問答鈔卷一﹞（參閱‘十二處’343、‘十八界’356、‘五蘊’1212）


