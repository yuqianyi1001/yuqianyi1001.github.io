---
title: 三福業
source: deerpark.app
---
### 佛光大辭典

又作三福業事、三性福業事。(一)據增一阿含經卷十二載，指：(一)施福業，謂修行之人若遇貧窮者來乞時，須食與食、須衣與衣，乃至臥具、醫藥，隨其所欲，皆悉施與。因施獲福，稱為施福業。(二)平等福業，謂修行之人能持戒律，不興惡想，梵行端嚴，語言和雅，以平等慈悲愛護之心普覆一切有情，令得安隱。以平等心而能致福，稱為平等福業。(三)思惟福業，修行之人以智慧觀察，了知出要之法，遠離世間塵緣雜想。以此思惟為出世善福之業，稱為思惟福業。

(二)指施、戒、修三福業，即：(一)施類福業事（施性業），乃布施諸沙門、苦行者、乞者以飲食、衣服、臥具、房舍、醫藥、燈燭等物，或行身業之施、語業之施、意業之施，是為施類。(二)戒類福業事（戒性業），凡離害生命，離不與取，離欲邪行，離虛妄語，離飲酒、放逸等，是為戒類。(三)修類福業事（修性業），慈悲喜舍四無量，是為修類。﹝大般若波羅蜜多經卷三、集異門足論卷五、大毗婆沙論卷八十二﹞



### 三藏法數

﹝出增一阿含經﹞ 〔一、施福業〕，謂修行之人，若遇貧窮之人來乞之時，須食與食，須衣與衣，乃至臥具醫藥，隨其所欲，皆悉施與；因施獲福，是名施福業也。 〔二、平等福業〕，謂修行之人，能持戒律，不興惡想，梵行端嚴，語言和雅，以平等慈悲愛護之心，普覆一切有情，令得安隱；以平等心，而能致福，是為平等福業也。 〔三、思惟福業〕，謂修行之人，以智慧觀察，了知出要之法，遠離世間塵緣雜想，以此思惟，為出世善福之業，是為思惟福業也。



### 丁福保佛學大辭典

【名數】一施福業，施與貧窮之人，由施而獲世出世之福利，謂之施福業。二平等福業，以平等之慈悲心，愛護一切眾生，因而成世出世之福利，謂之平等福業。三思惟福業，以智慧思惟觀察出離之法，為出世福善之業，謂之思惟福業。見增一阿含經十二。

【名數】一、施福業，布施也。二、平等福業，起平等之慈悲愛護之心也。三、思惟福業，思惟出世之要法也。出增一阿含經十二三寶品。



