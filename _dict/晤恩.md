---
title: 晤恩
source: deerpark.app
---
### 佛光大辭典

（912～986）宋代僧。江蘇常熟人，俗姓路。字修己。年十三聞誦彌陀經，遂出家，初學南山律，未久，隨從錢塘慈光院志因轉習天台教觀。通法華、金光明、止觀等玄旨，辯才無礙，人莫能敵，時稱‘義虎’。時，天台經籍遇會昌之廢佛，多已湮沒，師乃反覆思索十妙之始終，研核五重之旨趣，講玄義、文句、止觀二十餘遍，法華大旨得以復傳。師常日一食，不離衣缽，不蓄財貨，臥必右脅，坐必跏趺，不言俗事，不喜交遊，雖袞公豪族亦不屈就。接引學徒甚嚴，常嘆無戒者多，先誨以淨業，後不問賢愚悉示一乘圓意。宋雍熙三年八月初，自知臨終將近，絕食禁言，一心念佛，至二十五日為弟子說止觀旨歸、觀心大義後，即端坐示寂，世壽七十五。其門下以靈光洪敏、奉先源清最著名。宋以後天台宗分山家、山外兩派，以晤恩為山外之鼻祖。著有三大部、金光明玄義文句、金C論等。﹝宋高僧傳卷七、佛祖統紀卷十﹞



### 丁福保佛學大辭典

【人名】宋慈光院晤恩。高論尊者清竦之旁出，山外宗之祖也。初就志因學三觀之旨，道名大播。雍熙三年入寂，壽七十五。稽古略四曰：「初天台宗，自唐德宗建中三年荊溪尊者滅後，五傳至清竦，竦有二弟子，曰義寂，曰志因。寂以教觀之正脈傳於義通，通傳於四明之知禮，下竺之遵式，源源授受。志因傳於晤恩，恩之名，著於僧史。恩傳於洪敏與源清，清傳於孤山之智圓與梵天之慶昭，昭傳於繼齊與威潤，境觀解行，各師其說。四明之知禮，辭而闢之，衡嶽之家世斥之為山外宗。」宋僧傳七、佛祖統紀十有傳。



