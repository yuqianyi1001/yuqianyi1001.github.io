---
title: 光音天下生人間
source: deerpark.app
---

### 丁福保佛學大辭典

【傳說】增一阿含經三十三曰：「劫初光音天，相謂我等欲至閻浮提地，即來下地食地肥故。失神足，皆共號咒。自相謂言：我等窮厄，不能復還天上。」經律異相一曰：「天地更始，盪盪空虛，了無所有，亦無日月。地涌甘泉，味如蘇蜜。時光音諸天，或有福盡來生，或樂觀新地，性多輕躁，以指嘗之。如是再三，轉得其味，食之不已，漸生麤肌，失天妙色神足光明。」文句下四曰：「劫初光音天墮地，地使有欲。」同記五上曰：「光音等者，且寄火後，火災但壞初禪故也。故初成時，此天初下，即第二禪初天。」同私記四末曰：「光音第二禪初天者，應云終天，或從上數之耳。」


