---
title: 八大童子
source: deerpark.app
---
### 丁福保佛學大辭典

【名數】又云八大金剛童子，不動尊之使者也。八大童子儀軌曰：「一慧光菩薩，二慧喜菩薩，三阿耨達菩薩，四指德菩薩，五烏俱婆誐，六清淨比丘，七矜羯羅，八制吒迦，是等使者，四智四波羅蜜，為親隨順大日教令故顯現此形，圍繞聖無動尊也。」

一、慧光童子，面貌少忿怒，著天冠，身色黃白色。右手持五智之金剛杵，左手執蓮華，其上安月輪。身著袈裟，有耳璫環釧臂腳釧，種種瓔珞，莊嚴於身。

二、慧喜菩薩，左手持摩尼寶珠，右手把三股鉤，天衣珠瓔，莊嚴其身。

三、阿耨達菩薩，譯曰無上，尊形如梵天王，身作真金色，頂戴金翅鳥王。左手執紅蓮華，右手持獨股杵，乘於青龍背。

四、指德菩薩（或作忠德），尊形如藥叉，色如虛空，面有三眼，著甲冑，左手把羯磨金剛，右手把三叉鋒。

五、烏俱婆誐童子（亦作憂丘婆丘），譯曰越三世，身色如金剛，現暴惡之相，戴五股冠。左手把三股之縛曰羅，左手作金剛拳，而押腰。

六、清淨比丘，剃頭髮如比丘像，著袈裟，於左肩垂結。左手把梵莢，右手當心而持五股杵。右肩偏袒，示恭敬之相，腰纏赤裳。面貌非少非老，眼目如青蓮，其口上牙顯出於下唇。

七、矜羯羅童子，尊形如滿月童子，著蓮華冠面目少視虛空，有愛念之貌，身相白肉色，兩手合掌，其二大二頭之間橫插獨股之金剛杵，以袈裟纏身，天衣珠瓔，嚴飾其身。

八、制吒迦童子，身作紅蓮華色，頭上五處各結一髻，以天衣纏肩上，不著袈裟，不柔軟忿怒之相也。左手三股杵，右手金剛杵。或云：面目忿怒，而具四臂，七結之髻髮垂於左肩，頂上有八葉白蓮，二手合掌當於心前，恭敬聖者之相也。左第二手持弓，右第二手把箭，無袈裟，其腰纏欏，身相青黑，立於磐石上。又，面貌如十五歲之童子，身著緋衣，以珠瓔為莊嚴，乘白馬，其馬作驟勢，馬頸懸鈴。

【名數】不動明王之使者，八金剛童子也。

文殊菩薩有八大童子。見文殊條。

參照：<a href="/dict/文殊">文殊</a>



