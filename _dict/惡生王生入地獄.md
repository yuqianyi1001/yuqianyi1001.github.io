---
title: 惡生王生入地獄
source: deerpark.app
---
### 丁福保佛學大辭典

【傳說】毘奈耶雜事九曰：「佛記惡生王於七日後為猛火焚燒，墮在無間大地獄中。惡生聞之，大懼怖。苦母曰：如乞索婆羅門，入舍乞求，不得物時，欲使其家生種種不吉祥事。何況沙門喬答摩所有親族，被王誅盡，寧無深重怨恨之言耶。隨其惡心為咒詛耳。王若懼，則於後園中池水內造一柱樓，王應詣彼七日居住，日滿後，方可入城。王便使造樓，將諸宮人及苦母昇樓住。一夜過已，苦母白王言：大王，一夜已過，餘六夜過，當共入城。如是二三乃至七日。苦母言今日安穩可共入城中。時四面忽雲起。諸宮人相謂曰：莊嚴結束，可往城中。有一女以日光珠安偃枕上自嚴飾。雲去天晴，日光忽現，照觸寶珠便火出，燒其偃枕。猛炎上騰，即燒樓閣。諸宮人等四散馳走，惡生苦母皆被火燒，身皆爛熟，俱大號叫，便墮無間大地獄中，受諸極苦。」涅槃經二十曰：「阿闍世王，復於前路聞舍婆提毘流離王乘船入海遇火而死。」琉璃王經曰：「佛言諸比丘：彼琉璃王，肆意惡逆，罪盛乃爾。卻後七日，有地獄火，當燒殺之，現世作罪便現世受。大使奏讖，怪與佛同。王大恐怖，乘船入海，冀得自免。停住海中，至七日期盡，水中則有自然火出。燒船及王，一時灰滅。」楞嚴經八曰：「琉璃大王，善星比丘，琉璃為誅瞿曇族姓。善星妄說一切法空，生身陷入阿鼻地獄。」

參照：<a href="/dict/佛">佛</a>



