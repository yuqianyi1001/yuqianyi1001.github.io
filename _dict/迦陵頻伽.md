---
title: 迦陵頻伽
source: deerpark.app
---

### 丁福保佛學大辭典

【動物】Kalaviṅka，又作歌羅頻伽，加蘭伽，迦蘭頻伽，羯羅頻迦，迦楞頻伽，迦陵毘伽，迦陵伽，羯陵伽，羯羅頻伽，羯毘伽羅，羯陵伽羅，迦毘伽羅，鶡鵯伽羅，羯脾伽羅，羯鞞伽羅，迦毘伽，迦尾羅等。鳥名。譯曰好聲，和雅。正法念經曰：「山谷曠野，多有迦陵頻伽，出妙聲音，若天若人，緊那羅等無能及者。」翻譯名義集曰：「迦陵頻伽，此云妙聲鳥。」玄應音義一曰：「迦陵頻伽，經中或作歌羅頻伽，或云加蘭伽，或云羯羅頻伽，或言毘伽，皆梵音訛轉也。迦陵者好，毘伽者聲，名好聲鳥也。」慧苑音義下曰：「迦陵頻伽，此云美音鳥，或云妙聲鳥。此鳥本出雪山，在[穀-禾+卵]中即能鳴。其音和雅，聽者無厭。」智度論二十八曰：「如迦羅陵頻伽鳥，在[穀-禾+卵]中未出，發聲微妙，勝於餘鳥，菩薩摩訶薩亦如是。」玄應音義四曰：「羯毘，或言羯陵，或云迦毘，或言加毘，此皆梵音訛也。此譯云迦毘者聲，伽羅者好，名為好聲鳥也。」可洪音義三下曰：「鶡鵯，正作羯脾也，或云羯毘，或云羯鞞，皆梵音楚夏耳。正言迦陵頻伽。」探玄記二十曰：「迦毘伽鳥者，具云迦羅頻伽，此云美音言鳥。謂迦羅云美音，頻伽云語言。謂雪山中，一切鳥聲，皆悉不及。又在卵中，即能出聲。」


