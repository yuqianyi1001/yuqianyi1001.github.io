---
title: 掛絡
source: deerpark.app
---
### 佛光大辭典

又作掛子、掛落、掛羅、掛子、掛絡、絡子。即通兩肩懸于胸間之小袈裟，乃安陀會之變形。禪僧作務、行步時，為方便而著服之。

據景德傳燈錄卷十一（大五一·二八七上）：‘不披袈裟，不受具戒，唯以雜彩為卦子。’其中‘雜彩’一語乃指五條衣，掛子即五條衣之別稱。可知宋初已盛行。然于諸律中不見掛子或絡子等名。釋氏要覽卷上法衣條（大五四·二七○下）：‘絡子或呼掛子，蓋此先輩僧創之，後僧效之。又亡衣名，見掛絡在身，故因之稱也。

今南方禪僧，一切作務皆服。以相不如法，諸律無名，幾為講流非之。’﹝禪林象器箋服章門﹞（參閱‘安陀會’2401）



### 丁福保佛學大辭典

【衣服】又作掛落，掛羅。小袈裟名。本由支那之禪僧而起，今日本之淨土宗亦用之。掛絡者掛而絡於身之義，單名掛子，或云絡子，通兩肩懸於胸間之小方形物也。釋氏要覽上曰：「絡子或呼掛子，蓋此先輩僧創之 ，後僧效之。又亡衣名，見掛絡在身，故因之稱也。今南方禪僧，一切作務皆服，以相不如法，諸律無名，幾為講流非之。」象器箋十七曰：「昧者，字作掛羅，謂以羅紗造，又作掛落，謂掛而落胸前，皆杜說也。」



