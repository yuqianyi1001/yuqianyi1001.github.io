---
title: 金剛波羅蜜多菩薩
source: deerpark.app
---

**來源：丁福保佛學大辭典**

<p>【菩薩】Vajra－Pāramitā，金剛界三十七尊中大日如來四親近菩薩之上首。是與轉法輪菩薩異名同體。金剛者，金剛之寶輪，波羅蜜譯曰到彼岸。手持金剛輪，轉不退之法輪，以標令眾生到彼岸也。此菩薩之忿怒身為不動明王，即大日如來之教令輪身也。秘藏記末曰：「黑青色，左手蓮華上有篋，右手阿閦如來印。」聖位經曰：「毘盧遮那佛，於內心證得五峰金剛菩提心三摩地智，自受用故，（中略）成金剛波羅蜜形，住毘盧遮那如來前月輪。」略出經四曰：「由結阿閦佛觸地契故，得心不動。」新譯仁王經下曰：「中方金剛波羅蜜多菩薩摩訶薩，手持金剛輪。」同儀軌上曰：「言金剛波羅蜜多者，此云到彼岸也，如彼經云轉法輪菩薩也。（中略）手持金剛輪者，毘盧遮那始成正覺，請轉法輪以表示也。（中略）依教令輪現作威光不動金剛，摧伏一切鬼魅惑亂。」</p>
