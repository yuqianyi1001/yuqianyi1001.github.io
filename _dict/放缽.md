---
title: 放缽
source: deerpark.app
---

**來源：丁福保佛學大辭典**

<p>【修法】長壽之秘法也。如意寶珠轉輪秘密現身成佛金輪咒王經放鉢品說，佛告曼殊師利童子言：若有善男子善女人，飛空鉢行佛正道，欲利益眾生者，先選高山及深谷，若者如覆鉢，若者如仰鉢寂寞無人最勝之境界，作造庵室，唯好獨住此清淨道場所，斷語無言，斷五榖粒，食餐松葉，吞水吸氣，禪定思靜，誦八大龍王陀羅尼及龍王名號，（中略）次取空鉢召請諸龍王及迦樓羅鳥王，各咒一萬三千徧，即沒空中，起大風輪。爾時金翅鳥王及娑伽羅大龍王等乘其風輪，頂戴空鉢，至天上諸龍王宮及阿修羅宮，即取長年仙藥，施與行人。行者服已，住壽一千歲，神通如意，能堪修行佛之妙法道。若親近女色及食肉類，則不得飛鉢，神通頓止。是則先佛修行之要術，神仙之秘法也。</p>
