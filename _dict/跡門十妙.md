---
title: 跡門十妙
source: deerpark.app
---

**來源：丁福保佛學大辭典**

<p>【名數】（一）境妙，境即理境。謂十如是等境，心佛及眾生是三無差別不可思議也，經云唯佛與佛乃能究盡諸法實相。所謂諸法如是相如是性等是也。此有六境：一、十如之境，二、十二因緣之境，三、四諦之境，四、二諦之境，五、三諦之境，六、一諦之境。（二）智妙，智即全境而起之智。以境妙之故，智亦隨妙，函蓋相應，不可思議也。經曰我所得智慧，微妙最第一是也。（三）行妙，行即所修之行。妙智導行，故亦隨而妙不可思議也。經云行此諸道已道場得成果是也。（四）位妙，位即諸行所歷之位次，十住乃至十地是也。以行妙之故，所證之位，亦妙不可思議。經云：乘是實乘遊於四方是也。（五）三法妙，三法即真性觀照資成之三法。真理是理觀，照是慧，資成是定，此三法是為佛之所證，妙不可思議也。（六）感應妙，感謂眾生，應即佛。謂眾生能以圓機感佛，佛即以妙應應之，如水不上昇，月不下降，而一月普現於眾水。是妙不可思議也。經曰：一切眾生皆是吾子是也。（七）神通妙，如來無謀之應，稱適於善權方便機宜變現自在，是妙不可思議也。經曰：今佛世尊，入於三昧，是不可思議現希有事是也。（八）說法妙，說大小乘偏圓之法，使眾生咸悟入佛之知見，是妙不可思議也。經云：如來能種種分別，巧說諸法。言辭柔軟，悅可眾心是也。（九）眷屬妙，佛出世，則十方諸大菩薩，皆來贊輔，或以神通而來生者有之，或以宿願而來生者有之，或以應現而來生者有之，皆名為眷屬，俱妙不可思議也。（十）利益妙，佛說法，一切眾生咸開悟本性，得入於佛知見，猶如時雨普洽，大地蒙益，是妙不可思議也。說見玄義二之二。</p>
