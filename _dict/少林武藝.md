---
title: 少林武藝
source: deerpark.app
---
### 丁福保佛學大辭典

【雜語】白醉璅言曰：「少林寺當黃巾之亂，眾僧惶懼欲散，忽一火頭老僧自庖中出曰：公等勿憂，老僧一棒驅之。眾笑其妄，僧運三尺棍，徑入黃巾隊中，遭者辟易，遂散去。僧歸，以其法授眾僧而隱，乃緊那羅佛顯化也。由此少林以武勇聞，唐初王世充之敗，僧與有功，而不願官爵。太宗遙授以將軍之號。」樵書九曰：「今之武藝，天下莫不讓少林，其次為伏牛，伏牛亦學於少林者，其次為五臺，五臺之傳，本於楊氏女，所傳楊家鎗者是也。」清一統志曰：「或云天竺迦佛陀禪師隋時至中國，隋帝於嵩山為起少林寺（或云：少林寺，後魏太和年建，隋文帝改為陟岵，唐復名少林，在河南登封縣西北少室山北麓），後其徒曇宗等佐唐太宗平王世充，有功者十三人。僧徒常習武事，故技擊有少林派。」田雯遊少林寺記曰：「六祖手植柏，柯葉貞萋，蔽虧曦景。左右碑以百數，漢以前者率漫漶不可讀，自晉迄唐，完毀半焉。一碑刊唐太宗為秦王時討王世充，賜寺僧御劄。蓋當時僧之立武功者十三人，惟曇宗授大將軍，其餘不欲官，賜紫羅袈裟各一襲，此可補唐書之闕矣。」案學佛者，當專修佛道不應兼習武藝。



