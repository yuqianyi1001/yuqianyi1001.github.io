---
title: 兜率內院
source: deerpark.app
---

### 丁福保佛學大辭典

【雜名】菩薩最後身之住處也。釋迦如來為菩薩時最後之住處，住於此終此生，下生人間而成佛也。今為彌勒菩薩之淨土也。此亦菩薩身之最後，彼天四千歲間住於此，已生人間，成佛於龍華樹下也。而彼天之四千歲當人中之五十七億六百萬歲。普曜經一曰：「其兜術天有大天宮，名曰高幢，廣長二千五百六十里，菩薩常坐為諸天人敷演經典。」彌勒上生經曰：「爾時此宮有一大神名牢度跋提，即從座起，徧禮十方佛，發弘誓願：若我福德應為彌勒菩薩造善法堂，令我額上自然出珠。既發願已，額上自然出五百億寶珠。（中略）化為四十九重微妙寶宮。」


