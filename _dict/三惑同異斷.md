---
title: 三惑同異斷
source: deerpark.app
---

### 丁福保佛學大辭典

【雜語】三惑同時可斷，抑異時可斷，別圓二教不同。別教為隔歷三諦次第之三觀，其三惑異斷勿論矣。先於十住初位發心住以空觀斷三界之見惑，至第七不退住復以空觀斷三界之思惑，次三住以假觀斷界內之塵沙，傍伏界外之塵沙，次於十行復以假觀斷界外之塵沙，次於十迴向，習中觀，伏無明，次於十地等妙之十二位正以中觀斷十二品之無明。要之別教三觀各別修習於三時，如其次第斷三惑也。圓教有同斷異斷二義。若云同時斷，則諸文並云於初信斷見，七信斷思，八信斷塵沙，初住以上斷無明。若云前後斷，則三惑相即三觀圓修，故可同斷。諸文中謂為同時斷。古來學者亦多言同時斷也。何則？蓋三諦既相即，則能障之惑體，亦當相即同體，同體之惑，豈異時斷耶？但同體之惑，有麤細之分，麤為見思，中為塵沙，細為無明，故斷之依智之淺深而亡情執，自生麤細之次第也。其相如冶鐵麤垢先落，惑體非有別種。


