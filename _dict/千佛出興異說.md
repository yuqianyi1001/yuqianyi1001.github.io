---
title: 千佛出興異說
source: deerpark.app
---

### 丁福保佛學大辭典

【雜語】或以為一轉輪王之千子，或以為千手觀音之化出，或以為千佛各別出生，經論所說種種不同。寶積經九曰：「過去有佛，曰無量勳寶飾淨王如來。其時有轉輪聖王，住清淨大城，名勇郡王。王有千子，第一名淨意，第千子名意無量。後又生二子：一名法意，二名法念。父王及千子共詣如來所，發無上道心。千子於賢劫次第成正覺。其第一子淨意，即拘留孫佛是也。乃至弟千子意無量，即樓至佛是也。後二弟法意言：諸兄成佛，則我當為金剛力士，護衛佛法。法念言：我當為梵王，請佛轉法輪。」賢劫經八曰：「過去久遠世，有無量精進如來。時有國王，名德華。王有千子，聞佛所說，發心修行，遂皆成最正覺，是今賢劫中出興之千佛也。」千佛因緣經曰：「過去大寶劫時有寶燈焰王如來。其像法中有一大王，名光德。王之學堂有千子，年各十五，聞諸比丘稱讚三寶，隨比丘詣像前，各發無上道心，遂成最正覺。今拘留孫像乃至最後之樓至佛是也。」千手千眼觀世音菩薩姥陀羅尼身經曰：「我亦曾見過去毘娑尸佛，現此千手千眼大降魔身。世尊！我今亦現此千手千眼大降魔身，於千臂中各現出一轉輪王，為同賢劫千代轉輪聖王，於千手千眼中各現出一佛，示同賢劫千佛故，菩薩降魔身中，此身為最。」千眼千臂觀世音菩薩陀羅尼經上曰：「過去毘婆尸佛，化現降魔身，千眼各出一佛，為賢劫千佛，千臂亦各化出一輪王，為千代輪王。」藥王經曰：「釋迦牟尼佛告大眾曰：我曾於往昔無數劫時，妙光佛末法中，聞是五十三師名。信心歡喜，復使他聞持。他人復展轉相教，至三千人。其千人華光佛為首，毘沙浮佛為終，於過去莊嚴劫成道之千佛是也。其千人拘留孫佛為首，樓至佛為終，於現在賢劫中成道之千佛是也。其千人日光佛為首，須彌相佛為終，於未來星宿劫當成佛。」其千佛之名出於現在賢劫千佛經及賢劫經第六卷千佛名品。又第七卷千佛興立品，一一說其父母弟子國城佛壽等。第八卷千佛發意品，一一說其發心因緣。此千佛於胎藏界曼荼羅總略為十六尊。


