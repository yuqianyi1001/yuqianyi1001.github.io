---
title: 天親
source: deerpark.app
---

### 丁福保佛學大辭典

【人名】Vasubandhu，梵名婆藪槃豆，又曰婆修槃陀，譯曰天親，新作伐蘇畔度，譯曰世親。波藪譯曰世天，毘紐天之異名也。以父母求世天親愛而名。或言為天帝之弟，故名天親，婆藪槃豆傳曰：「婆藪槃豆者，北天竺富婁沙富羅國（譯曰丈安國）人，佛滅後九百年而出，兄弟三人，皆名婆藪槃豆，長兄別稱阿僧伽（譯曰無著），小弟別稱比鄰持跋婆（比鄰持母名，跋婆譯曰兒），中子獨以通名稱。初於阿踰闍國薩婆多部出家，研學小乘既通大毘婆沙論之義，為眾講之，一日作一偈，共作六百偈，稱為俱舍論。後用無著之示誨，懺悔小執之非，欲斷舌謝其罪。無著云：汝既以舌誹謗大乘，更以此舌讚大乘可也。於是造唯識論等諸大乘論，弘宣大教，壽八十，寂於阿踰闍國。」付法藏傳六曰：「尊者闍夜多臨滅度時，告比丘婆修槃陀：無上妙法，今付屬汝，汝當至心護持。婆修盤陀受教，解一切之修多羅，廣化眾生。」百論序疏曰：「婆藪云天親，天親者天帝之弟也。生於閻浮提而伏修羅，是割那舍闍人，云丈夫國。原為小乘學，通五百部之小乘。兄阿僧伽是大乘人，見弟盛弘小乘而覆大道，特現病曰：汝罪過深重，我為之病。弟曰若爾則是舌之過，當斷舌。曰：不如更造大乘論而宣流大道。於是作五百部之大乘論，時人呼為千部論主。」西域記五曰：「伐蘇畔度菩薩，唐言世親，舊曰婆藪槃豆。譯曰天親，誤也。」


