---
title: 觀不思議境
source: deerpark.app
---

**來源：三藏法數**

觀即能觀，境即所觀。所觀者何？不出色、心。色從心造，全體是心。故經云：三界無別法，唯是一心作。即眾生日用現前，以根對塵，所起一念之妄心也。此心既全真成妄，今達妄即真，即此妄心，具足諸法，無有缺減。即心是一切法，一切法是心，非一非異，不前不後，玄妙寂絕，非識所識，非言所言，故指此心為不思議境也。於此一心，念念以即空、即假、即中三觀觀之。若觀一法即一切法，假觀也；觀一切法即一法，空觀也；非一非一切，而一而一切，中觀也。空觀破見、思惑，證般若德；假觀破塵沙惑，證解脫德；中觀破無明惑，證法身德。三觀既即一而三，三惑豈前後而破，三德非次第而證。說之次第，理非次第。由證三德，即入初住。所謂上根之人，唯用一法，即指此初觀也。（三界者，欲界、色界、無色界也。以根對塵者，謂以眼耳鼻舌身意之六根，對色聲香味觸法之六塵也。不前不後者，一心不在前，諸法不在後也。空假中者，離性離相謂之空，無法不備謂之假，非空非假謂之中也。非一非一切者，中觀雙遮空假也；而一而一切者，中觀雙照空假也。見、思惑者，謂意根對法塵而起分別曰見惑，眼等五根對色等五塵起諸貪染曰思惑。塵沙惑者，謂眾生之惑，種類數多如塵若沙也。無明惑者，謂於中道之理，無所明了也。三德者，法身德、般若德、解脫德也。）



### 丁福保佛學大辭典

【術語】十乘觀法之第一。就一念之心而觀不思議之理也。境者理之別名。對於理之智謂之境。不思議者即空即假即中也，此法三而一，一而三，三一互融，而不前不後，指此而云不思議也。此不思議之理，就於一念之妄心而觀之也。要之照一念之妄心即三千三諦之妙理而已。四教儀曰：「觀不思議境。謂觀一念心。具足無減三千性相百界千如。即此之境即空即假即中。更不前後。廣不圓滿。橫竪自在。」



### 佛光大辭典

不思議境，指所觀之境。觀不思議境，謂觀吾人現前之一念妄心即具足三千諸法，此陰妄之心即空、即假、即中，為三諦不思議之妙境。即天台宗所立十乘觀法之第一。又作觀不可思議境、分別不思議境、善識不思議境。或作信解正因緣、信正因緣、善識不思議因緣。凡欲修觀行，必先定所觀之境，然萬法盡具三千三諦，互為融攝，無因果、迷悟之別，一一皆為不思議之妙諦。故雖悉以為所觀之境，而因萬法唯心，故特以現前之一念妄心為所觀之境。上根之人修此一法，自具十境十觀，得登初住真因之位。而中、下根之人猶不能進其行，故更令修十乘觀法中第二以下之觀行。﹝摩訶止觀卷五上、四教義卷十一﹞（參閱‘十乘觀法’463）


