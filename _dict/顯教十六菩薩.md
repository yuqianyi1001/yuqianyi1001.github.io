---
title: 顯教十六菩薩
source: deerpark.app
---

**來源：丁福保佛學大辭典**

<p>【名數】顯教之經論，處處舉賢護等十六菩薩，是皆在家之菩薩也。全舉其名者。但思益經與智度論，寶積經百十一曰：「復有十六大士，賢護菩薩而為上首。」無量壽經曰：「又賢護等十六正土。」法華論上曰：「如颰陀波羅（譯言賢護）菩薩等十六大賢士，具足菩薩不可思議事。」智度論曰：「善守（與賢護同義）等十六菩薩，是居家菩薩，颰陀婆羅居士菩薩是王舍城內人，寶積王子菩薩是毘耶離國人，皇德長者子菩薩是贍波國人，導師居士菩薩是舍衛國人，那羅達婆羅門菩薩是浮梯羅國人，水天優婆菩薩，且舉此六，餘有略也。」思益經一曰：「及跋陀羅婆羅等十六賢士，跋陀婆羅（譯曰賢護或善守），寶積菩薩，星德菩薩，帝天菩薩，水天菩薩，善力菩薩，大意菩薩，殊勝意菩薩，增意菩薩，善發意菩薩，不虛見菩薩，不休息菩薩，不少意菩薩，導師菩薩，日藏菩薩，持地菩薩。」此中論之第一第二與經之第一第二全同。第三論作皇德，經作星德，是殆經論有一寫誤者。又論之第四，導師居士與經之第十四全同。又論之第五那羅延婆羅門菩薩即經之第四帝天菩薩也。又論之第六水天與經之第五全同。</p>
