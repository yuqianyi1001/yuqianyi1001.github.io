---
title: 阿闍世
source: deerpark.app
---

### 陳義孝佛學常見辭彙

國王名，是佛住世時摩竭陀國的統治者，為太子時，聽惡友提婆達多的話，幽困父王頻毗娑婆。即位後，併吞小國，威震四鄰。但因害父罪，遍體生瘡，至佛所懺悔，痊癒後，即皈依釋尊，為佛門有力的護法。



### 丁福保佛學大辭典

【人名】又作阿闍貰。王名。舊稱阿闍世。新稱阿闍多設咄路Ajātaśatru，譯曰未生怨。佛在世之頃，摩竭陀國王舍城之治者。父名頻婆娑羅，母曰韋提希。韋提希懷胎時，相師占之，謂此兒生必害父，因之名曰未生怨。未生以前結怨之意也。西域記九曰：「阿闍多設咄路王，唐云未生怨，舊云阿闍世，訛也。」又名婆羅留支。譯曰折指。父王聞相師之言，與夫人共謀於生日從樓上落於地，而阿闍世僅損指未死，故名折指。法華文句五曰：「阿闍世者，未生怨，或呼為婆羅留支，此云無指。」同記曰：「言未生怨者，母懷之日，已常有惡心於瓶沙王。未生已惡，故因為名。無指者，初生相者言凶，王令昇樓撲之，不死，但損一指，故為名也。」又名善見。涅槃經曰：「提婆達多語善見太子，言國人罵汝為未生怨。善見言：何故名我為未生怨？誰作此名？達多言：汝未生時，一切相師，占言是兒生已，必殺其父，是故外人悉號汝為未生怨。一切內人護汝心，故謂善見。」阿闍世既長，近惡友提波達多，幽囚父母。見觀無量壽經。即位後併吞諸小國，威震四鄰，建一統印度之基。後因害父頻婆娑羅王之罪徧體生瘡，至佛所懺悔，即平愈（見涅槃經十九），遂歸依釋迦。佛滅後，五百羅漢，結集佛說。王為之護法。佛教之興。與有力焉。普超經曰：「阿闍世從文殊懺悔，得柔順忍。命終，入賓吒羅地獄，即入即出，生上方佛土，得無生忍。彌勒出時，復來此界，名不動菩薩，後當作佛，號淨界如來。」


