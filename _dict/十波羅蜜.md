---
title: 十波羅蜜
source: deerpark.app
---

### 三藏法數

﹝出華嚴經﹞ 梵語波羅蜜，華言到彼岸。謂菩薩修此十法，化度眾生，超生死海，到涅槃岸也。（菩薩，梵語具云菩提薩埵，華言覺有情。梵語涅槃，華言滅度。） 〔一、檀那波羅蜜〕，梵語檀那，華言布施。運心普周曰布，輟己惠人名施。經云：菩薩為令眾生心滿足故，內外悉捨，而無所著，是名檀那波羅蜜。（內即內身，謂頭目身命等；外即外財，謂金銀財物等也。） 〔二、尸羅波羅蜜〕，梵語尸羅，華言清涼。謂離熱惱，得清涼故。亦云防止，謂調練三業，止過防非，好行善道，不自放逸也。又戒經云：菩薩具持眾戒，而無所著，是名尸羅波羅蜜。（三業者，身業、口業、意業也。） 〔三、羼提波羅蜜〕，梵語羼提，華言忍辱。他人加惱為辱，於辱安受曰忍。謂內心能安忍外所辱也。經云：菩薩悉能忍受一切諸惡，於諸眾生其心平等，無有搖動，是名羼提波羅蜜。 〔四、毘梨耶波羅蜜〕，梵語毘梨耶，華言精進。練心於法曰精，精心務達名進。謂勤修善法，心無懈怠也。經云：菩薩普發眾業，常修靡懈，諸有所作，恒不退轉，是名毘梨耶波羅蜜。 〔五、禪那波羅蜜〕，梵語禪那，華言靜慮。謂念慮皆忘，安心理境。又名智生，謂依定生智也。經云：菩薩於五欲境，無所貪著，諸次第定，悉能成就，是名禪那波羅蜜。（五欲者，色欲、聲欲、香欲、味欲、觸欲也。諸次第定者，謂於初禪定、二禪定、三禪定、四禪定等次第而入也。） 〔六、般若波羅蜜〕，梵語般若，華言智慧。決定審理名智，造心分別名慧。謂照了一切諸法，皆不可得，故能通達無礙也。經云：菩薩於諸佛所，善觀諸法，得實相印，普入一切智門，是名般若波羅蜜。（實相，即一實相也，無相之相名為實相。印即印定一切法皆無相故。） 〔七、方便波羅蜜〕，方即方法，便即便宜。謂善巧方便，隨機利物，稱適緣宜也。經云：菩薩教化眾生而不猒倦，隨其心樂，而為現身說法，是名方便波羅蜜。 〔八、願波羅蜜〕，願即誓願，志求滿足也。謂上求佛道，下化眾生，盡未來際，成就行願也。經云：菩薩成就一切眾生，供養一切諸佛，盡未來劫，證得如來智慧，是名願波羅蜜。（劫，梵語具云劫波，華言分別時節。） 〔九、力波羅蜜〕，力即力用，謂行滿功成，萬境無動，能善辦眾事也。經云：菩薩具深心力，無有雜染，乃至具加持力，令信解領受，是名力波羅蜜。 〔十、智波羅蜜〕，智即智慧，謂決斷無惑，證法怡神，善入佛慧，明了無礙也。經云：菩薩知一切法真實，知一切如來力，普覺悟法界門，是名智波羅蜜。



### 丁福保佛學大辭典

【名數】唯識論立十波羅蜜，稱曰十勝行，為菩薩十地之行法：一施波羅蜜Dānapāramitā，二戒波羅蜜Śīlapāramitā，三忍波羅蜜Kṣāntipāramitā，四精進波羅蜜Viryapāramitā，五靜慮波羅蜜Dhyānapāramitā，六般若波羅蜜Prajñāpāramitā，七方便善巧波羅蜜Upāyapāramitā，有迴向方便善巧與拔濟方便善巧之二種。八願波羅蜜Pranidanapārañjaṭ，有求菩提願與利樂他願之二種。九力波羅蜜Balapāramitā，有修習力與思擇力之二種。十智波羅蜜Jñānapāramitā，有受用法樂智，成熟有情智之二者。此是開六波羅蜜之第六而為後之四波羅蜜也。見唯識論九。

【名數】見六波羅蜜條。

參照：<a href="/dict/六波羅蜜">六波羅蜜</a>



### 佛光大辭典

梵語daśa-pāramitā。菩薩到達大涅所必備之十種勝行。全稱十波羅蜜多。又作十勝行，或譯為十度、十到彼岸。(一)六波羅蜜加方便、願、力、智之四波羅蜜。法相宗以此十波羅蜜配菩薩十地，說明修行之次第。即：(一)施波羅蜜（梵dāna -pāramitā ），有財施、法施、無畏施三種。(二)戒波羅蜜（梵śīla -pāramitā ），持戒而常自省。(三)忍波羅蜜（梵kṣānti -pāramitā ），忍耐迫害。(四)精進波羅蜜（梵virya -pāramitā ），精勵進修而不懈怠。(五)禪波羅蜜（梵dhyāna -pāramitā ），攝持內意，使心安定。(六)般若波羅蜜（梵prajñā -pāramitā ），開真實之智慧，曉了諸法實相。(七)方便波羅蜜（梵upāya -pāramitā ），以種種間接方法，啟發其智慧。(八)願波羅蜜（梵praṇidhāna -pāramitā ），常持願心，並付諸實現。(九)力波羅蜜（梵bala -pāramitā ），培養實踐善行，判別真偽之能力。(十)智波羅蜜（梵jñāna -pāramitā ），能了知一切法之智慧。

十波羅蜜皆以菩提心為因。解深密經卷四載，六波羅蜜之外另施設四波羅蜜之原因，謂方便波羅蜜為施、戒、忍三波羅蜜之助伴；願波羅蜜為精進波羅蜜之助伴；力波羅蜜為禪波羅蜜之助伴；智波羅蜜為般若波羅蜜之助伴。

密教以十波羅蜜配當十菩薩，而置于胎藏界曼荼羅之虛空藏院，以表示虛空藏菩薩之福智二德，即右方置施、戒、忍、精進、禪等五菩薩，屬于蓮華部，表示福門；左方置般若、方便、願、力、智等五菩薩，屬于金剛部，表示智門。又以十指配當十波羅蜜，即施為右小指，戒為右無名指，忍為右中指，精進為右食指，禪為右拇指，般若為左小指，方便為左無名指，願為左中指，力為左食指，智為左拇指。每一波羅蜜之手印如下圖所示。﹝六十華嚴經卷三十八離世間品、金光明最勝王經卷四最淨地陀羅尼品﹞

(二)巴利文本生經佛傳等所出之十波羅蜜，為：檀（施）、屍（戒）、般若、毗梨耶（精進）、羼提（忍）、舍世（否認世間及自己）、真實（不說為害真實之妄語）、決意（不動搖自己之決意）、慈（不顧己利，為一切有情住于慈心）、舍（不為苦樂喜怒等所動）。而行此十德目之位，即稱波

羅蜜地（梵pāramitā -bhūmi ）。


