---
title: 赤袈裟
source: deerpark.app
---

### 丁福保佛學大辭典

【衣服】又作赤衣，絳袈裟，赤絳衣等。根本毘奈耶三十九，以青泥赤三色為佛制之壞色，曰：「赤者謂樹赤皮。」是為十誦律十五所謂之茜色，四分律十六等所謂之木蘭色，非為純赤色。故十誦律十五，薩婆多毗尼毗婆沙八，禁用青黃赤白黑五種之純色，謂若得赤衣，應三種淨。毘奈耶雜事二十九曰：「時大世主聞佛去已，與五百釋女，自剃頭髮皆著赤色僧伽胝衣。」善見律毘婆沙二記末闡提身著赤衣，西域記一梵衍那國條謂：「商諾迦縛娑九條僧伽胝衣，絳赤色，設諾迦，草皮之所績成也。」此皆指茜色者。蓋印度，律之五部，似各異其服色，舍利弗問經謂曇無屈多迦部著赤色，三千威儀卷下謂薩和多部著絳袈裟。僧史略上謂漢魏之世，出家者多著赤布僧伽梨，為曇無德之僧先到漢土也。以此徵之，可見吾國早已用之。密教亦重此色，陀羅尼集經一金輪佛頂像法下曰：「於其疊上，畫世尊像，身真金色，著赤袈裟。」要略念誦經曰：「諦觀佛身猶如紫金，有三十二相八十種好，被赤袈裟，跏趺坐。」



### 佛光大辭典

赤色之袈裟。又作絳赤衣、絳色衣、赤絳衣、絳袈裟、絳衣、赤衣。印度五部僧袈裟之色各異，依舍利弗問經所載，摩訶僧o部著黃衣，薩婆多部著皂衣，迦葉維部著木蘭衣，彌沙塞部著青衣，曇無屈多部著赤衣。蓋佛制法衣須用壞色，不許純正之色，故絳赤色即以他色染成壞色之赤濁色。然因翻譯者對壞色難以名之，故仍以青、黃、赤、皂稱之。

有部毗奈耶卷三十九以青、泥、赤三色為佛制之壞色，謂赤色為樹赤皮色，即為十誦律卷十五所說之茜色、四分律卷十六等所說之木蘭色，非為純赤色。故十誦律卷十五、薩婆多毗尼毗婆沙卷八等謂，禁著青、黃、赤、白、黑等五種純色之袈裟。

依大宋僧史略卷上服章法式條載，漢魏之世，出家者多著赤布僧伽梨，可知我國早已用之。密教亦重赤色，據陀羅尼集經卷一金輪佛頂像法下所載，畫世尊像，身為真金色，著赤色袈裟。﹝要略念誦經、有部毗奈耶雜事卷二十九、四分律刪補隨機羯磨卷上、釋氏要覽卷上、佛像標幟義圖說卷上﹞（參閱‘法衣’3346、‘袈裟’4784）


