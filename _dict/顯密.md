---
title: 顯密
source: deerpark.app
---

**來源：陳義孝佛學常見辭彙**

<p>顯教和密教。見二教條。</p>

**來源：丁福保佛學大辭典**

<p>【術語】真言宗之所判。一切佛教，分顯密之二教，自宗為密教，他宗盡為顯教。顯教者，計眾生之機，為報身化身之說法，顯了斷惑證理修因證果之法門者。是為隨他意之教法，其理由顯然可知，故云顯教。密教者，法身佛為自受法樂，與自性之眷屬，談話三密之法門者。此三密之法門，唯為佛與佛內證之境界，等覺之菩薩，尚不能窮知，故云密教。密者秘奧幽妙之義。非云秘而不示也。蓋大小乘三藏十二部經所說四諦十二因緣六度萬行之法門，是顯教，而釋迦為其教主，大日經金剛頂經等所說金胎兩部之法門，陀羅尼印契念誦灌頂之儀軌，是密教，而大日為其教主。凡真言宗有二種之教判，一為顯密二教，二為十住心。顯密為橫判一代教者，十住心為竪判諸宗者。顯密之意，在金剛頂經，日本空海據之作二教論，十住心之義，在大日經十住心品，空海據之作十住心論。二教論上曰：「夫佛有三身，教則二種：應化開說，名曰顯教，言顯略逗機。法佛談話，謂之密教，言秘奧實說。」又曰：「自性受用佛，自受法樂故，與自眷屬各說三密門，謂之密教。此三密門者，所謂如來內證智境界也。等覺十地不能入室，何況二乘凡夫誰得昇堂？」又曰：「問：顯密二教，其別如何？答：他受用應化身隨機之說，謂之顯也。自受用法性佛說內證智境，是名秘也。」淨土指歸上曰：「諸佛法藏，有顯有密。顯謂十二部經三藏聖教，密謂壇場作法，誦持秘密，決取神效。」宋僧傳三曰：「夫教者不倫，有三疇類：一顯教者諸乘經律論也。二密教者瑜伽灌頂五部護摩三密曼拏羅法也。三心教者直指人心，見性成佛禪法也。」</p>
