---
title: 鱉謀猴肝
source: deerpark.app
---

**來源：丁福保佛學大辭典**

<p>【傳說】有鱉與林間一獼猴親，屢往遊。其婦妒之，欲殺獼猴，止夫外出，佯臥病，謂夫言：吾病甚重，當得汝所親獼猴之肝，吾乃活。夫不得已，往請彌猴，謂將供小食，獼猴曰：吾居陸地，卿在水中，安得相從。鱉曰：吾當負卿。獼猴便從之。負至中道，謂獼猴言：所以請卿者，因吾婦病困，欲得卿之肝也。獼猴報曰：吾肝掛在樹，今未持來。速還取肝相從。便還樹上，跳躑歡喜。時鱉問曰：卿何不早持肝來？獼猴曰：天下之至愚，無如卿者，誰以肝掛於樹，共為親友而反相圖，欲危我命，自今以往，各自別處。見本生經一。</p>

**來源：佛光大辭典**

<p>為佛陀本生譚之一。佛世時，有一暴志比丘尼，舍家而從佛學道，然竟違犯戒律，毀佛謗法，復輕侮眾僧。諸比丘共相疑議時，佛即為說鱉謀猴肝之事緣，令諸比丘了知暴志比丘尼所以犯戒之緣由。</p><p>即于過去無量劫時，有一鱉與林間一獼猴王甚為親善；此猴王既具智慧，亦通曉義理，故鱉常往猴王處共論經義。惟鱉之婦多疑善妒，不欲其夫時時外出，遂設計欲害猴王。</p><p>一日，鱉婦佯稱重病，需以猴肝為藥始得活命。鱉為謀猴肝，乃往請猴王至其住處，偽稱將供餚饌。因猴王不諳水性，故由鱉負之入水。途中，鱉告以真相，猴王即謂其肝掛于樹上，令鱉負之返陸取肝；既登陸，便跳返樹上，其後二者不復往來。</p><p>上記佛所說之鱉婦，即後來犯戒之暴志比丘尼；鱉，即犯五逆等重罪而與佛對立之調達（提婆達多）；機智之猴王則為佛之過去身。﹝生經卷一﹞</p>
