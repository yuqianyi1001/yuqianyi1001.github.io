---
title: 十使
source: deerpark.app
---

**來源：陳義孝佛學常見辭彙**

<p>又名十惑，或十根本煩惱，即一、貪，貪愛五欲；二、瞋，瞋恚無忍；三、痴，愚痴無明；四、慢，驕慢自大；五、疑，狐疑猜忌；六、身見，執取五蘊根身；七、邊見，執取常斷二見；八、邪見，謗無因果，壞諸善事；九、見取見，執持成見，非果計果；十、戒禁取見，執持不正戒，非因計因。前五是五鈍使，後五是五利使，使是煩惱的別名，因煩惱能使眾生流落於生死。</p>

**來源：三藏法數**

<p>﹝出法界次第﹞ 使即驅役之義。謂此貪等十使，皆能驅役行者心神，流轉三界生死也。（三界者，欲界、色界、無色界也。） 〔一、貪使〕，引取之心名為貪。謂於一切物及順情之境，引取無厭，是為貪使。 〔二、嗔使〕，忿怒之心名為瞋。謂於一切違情之境，即起忿怒，是為瞋使。 〔三、癡使〕，迷惑之心名為癡，謂於一切事理，無所明了，妄生邪見，起諸邪行，是為癡使。 〔四、慢使〕，自恃輕他之心名為慢。謂由恃己種姓、富貴、才能，輕蔑於他，是為慢使。 〔五、疑使〕，迷心乖理名為疑。謂若修戒定等法，不別真偽，暗鈍無明，猶豫無決，是為疑使。 〔六、身見使〕，謂於名色陰入界中妄計有身，強立主宰，恒起我見，是為身見使。（陰即色受想行識之五陰也。入即眼耳鼻舌身意六根，色聲香味觸法六塵，根塵相入，故名十二入也。界即六根、六塵、六識之十八界也。） 〔七、邊見使〕，謂於斷常中，執斷非常，執常非斷。但執一邊，是為邊見使。（斷常者，謂外道妄計此身死已不生，故名斷見；復計此身死已後當再生，故名常見。） 〔八、邪見使〕，謂邪心取理，不信因果，斷諸善根，作一闡提行，是為邪見使。（梵語一闡提，華言信不具。） 〔九、見取使〕，謂於非真勝法中，謬計涅槃，心生取著，及行道之時，雖入種種觀門，而真明未發，謬計所得為真、為勝，心生取著，是為見取使。（真勝法者，謂佛之正法，為真、為勝也。梵語涅槃，華言滅度。真明未發者，謂本性之明，未顯發也。） 〔十、戒取使〕，謂於非戒中，謬以為戒，取以進行；如外道妄持雞狗等邪戒，執為正戒，是為戒取使。（雞狗戒者，謂外道妄計前世從雞狗中來，即獨立、噉穢，而行苦行也。）</p>

**來源：丁福保佛學大辭典**

<p>【名數】一貪欲，二瞋恚，三無明（又云愚痴），四慢，五疑，六身見（又云我見），七邊見，八邪見，九見取見，十戒取見。一切諸使中以此十使為根本，故標出為十使，又曰十煩惱，十惑，十隨眠。台宗稱前五者曰五鈍使，後五者曰五利使。依惑性之利鈍而分之也。又以見思分別小乘俱舍之義，謂前四使通於見思二惑，疑以下之六使，唯為見惑。又大乘唯識之義，四使與身邊二見之六使，通於見修，疑與邪取戒三見之四使，唯為見惑。見大乘義章六，法界次第上之上。</p><p>【名數】又曰十大惑。亦曰十根本煩惱。此中分利鈍二種。貪瞋痴慢疑五者，謂之五鈍使。身見，邊見，邪見，見取見，戒禁取見五者，謂之五利使。見五利使及五鈍使條。</p><p>參照：<a href="/dict/五利使">五利使</a></p><p>參照：<a href="/dict/五鈍使">五鈍使</a></p>
