---
title: 般若波羅蜜多菩薩像
source: deerpark.app
---
### 丁福保佛學大辭典

【圖像】於白蓮華等上結跏跌坐，身黃金色，眾寶瓔珞，徧身莊嚴，首戴寶冠，冠繫白繪，兩邊垂下，左手當心，持般若之梵篋，右手當乳，作說法印，以大拇指壓無名指之頭是也，即想菩薩頂至於足，身之諸毛孔，流出光明，作種種之色，徧滿法界。一一光中，化無量之佛，徧於虛空界之諸世界中。普為眾生宣說般若波羅蜜多甚深之法，皆使悟解也。見仁王般若念誦法。陀羅尼集經三畫大般若像法曰：「其菩薩身，除天冠外身長一肘，通身白色，面有三眼，似天女相，形貌端正如菩薩形。師子座上結跏趺坐，頭戴天冠，作簸箕光，其耳中著真珠寶璫，於其項下著七寶瓔珞，兩臂作屈，左臂屈肘側在胸上，其左手仰五指申展，掌中畫作七寶經函，其中具有十二部經，即是般若波羅蜜多藏。右手垂著右膝之上，五指舒展，即是菩薩施無畏手。（中略）菩薩右廂安梵摩天，通身白色，耳著寶璫，其項上著七寶瓔珞，立[(畾/(冗-几+互))*毛]毺上。（中略）菩薩左廂安帝釋天，通身白色，耳著寶璫，其項上著七寶瓔珞，立[(畾/(冗-几+互))*毛]毺上。」



