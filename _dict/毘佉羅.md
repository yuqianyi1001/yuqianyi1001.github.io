---
title: 毘佉羅
source: deerpark.app
---

### 丁福保佛學大辭典

【人名】須達長者家老婢之名。掌長者庫藏之財寶。常腰繫數百鍵鑰。出納取與，一切委之。性慳貪，嫌佛法，作此言：吾家長者愚迷，受沙門術，供給無止。遂發惡願欲不見聞三寶。末利夫人聞之，與須達共謀，欲以佛力調伏彼。一日，請佛於宮中，使彼持珍寶至宮中。老婢於宮中遭佛，以扇掩面，不欲見佛。佛以神力現無數之佛，徹扇使見之。彼既見佛，疾走歸家，以白[(畾/(冗-几+互))*毛]纏頭，入木籠中臥。佛曰：此女於我無緣，於羅睺羅有因緣，彼能化之。乃還祇洹告羅睺羅使度彼女。羅睺羅身變轉輪聖王，至須達家，變老婢為玉寶女。老婢大喜，受聖王十善戒。心既調伏，於是羅睺羅復本身，為說三歸，授五戒，老婢聞法未舉頭頃，證須陀洹果。見觀佛三昧海經六，法苑珠林九十六。梵Vikārā。


