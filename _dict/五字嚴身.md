---
title: 五字嚴身
source: deerpark.app
---
### 丁福保佛學大辭典

【術語】五字者，阿鍐囕唅佉也。真言行者，修密法時，布阿字於下體，布鍐字於臍上，布囕字於心，布唅字於眉間，布佉字於頂上，以加持己身，而為大率都婆，即堅固金剛之身也。大日經七持誦法則品曰：「如前轉阿字，而成大日尊。法力所持故，與自身無異。住本尊瑜伽，加以五支字。下體及臍上，心頂與眉間。於三摩呬多，運相而安立。以依是法住，即同牟尼尊。阿字徧金色，用作金剛輪，加持於下體，說名瑜伽座。鍐字素月光，在於霧聚中，加持自臍上，是名大悲水。囕字初日暉，彤赤在三角，加持本心位，是名智火光。唅字劫災焰，黑色在風輪，加持白毫際，說名自在力。佉字及空點，相成一切色，加持在頂上，故名為大空。」又曰：「五字以嚴身，威德具成就。熾然大慧炬，滅除眾罪業。天魔軍眾等，及餘為降者，當見如是人，赫奕同金剛。」參照五輪觀條。

參照：<a href="/dict/五輪觀">五輪觀</a>



