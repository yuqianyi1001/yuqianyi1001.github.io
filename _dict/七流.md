---
title: 七流
source: deerpark.app
---

**來源：三藏法數**

﹝出華嚴孔目﹞ 流者，即見、思二惑也。此惑能漂流眾生，入生死海故也。謂四果之人，因修四諦之法，能斷見、思之惑，而不流轉三界，故有七流之義焉。（見、思惑者，謂意根對法塵，起諸分別曰見惑；眼耳鼻舌身五根對色聲香味觸五塵，起諸貪愛，曰思惑也。四果者，須陀洹果、斯陀含果、阿那含果、阿羅漢果也。四諦者，苦諦、集諦、滅諦、道諦也。三界者，欲界、色界、無色界也。） 〔一、見諦所滅流〕，謂初果之人，見真諦理，能斷欲界見惑；因滅此惑，不流轉欲界，故云見諦所滅流。（初果，即須陀洹果也。） 〔二、修道所滅流〕，謂第二果、第三果之人，因修四諦之觀，能斷欲界思惑，因滅此惑，不為欲界漂流。故云修道所滅流。（二果，即斯陀含果；三果，即阿那含果也。） 〔三、遠離所滅流〕，謂第四果之人，因修四諦之觀，而於見、思之惑斷盡無餘，則能遠離三界，不復流轉，故云遠離所滅流。（四果，即阿羅漢果也。） 〔四、數事所滅流〕，數事，即五蘊、十二入、十八界等法也。謂第四果之人，能觀五蘊等法皆悉空寂；而見、思之惑俱盡，不復流轉三界。故云數事所滅流。（五蘊者，色蘊、受蘊、想蘊、行蘊、識蘊也。十二入者，眼入、耳入、鼻入、舌入、身入、意入、色入、聲入、香入、味入、觸入、法入也。十八界者，眼界、色界、眼識界；耳界、聲界、耳識界；鼻界、香界、鼻識界；舌界、味界、舌識界；身界、觸界、身識界；意界、法界、意識界也。） 〔五、捨所滅流〕，謂第四果之人，已空五蘊等法。所空之法既無，能空之心亦捨，能所兩亡，無憎無愛，一味平等，證於無學，不復流轉三界，故云捨所滅流。（無學者，謂阿羅漢見、思惑盡，無法可學也。） 〔六、護所滅流〕，謂第四果之人，見、思惑盡，而證無學，於己所證，恐有退失，善加守護，令見、思習氣更不再起，不復流轉三界。故云護所滅流。（見、思習氣，謂見、思惑之餘習氣分也。） 〔七、制伏所滅流〕，謂第四果之人，見、思惑縛已斷，色身果縛猶在，應須制伏，令見、思習氣永不復起，三界流轉即得止息。故云制伏所滅流。（縛，猶束繫也。謂由色身所繫，不得自在也。）



### 丁福保佛學大辭典

【名數】見思之二惑使眾生漂流而流轉，華嚴孔目章說七流：一、見諦所滅流，初果之人見真諦，而斷欲界之見惑。二、修道所滅流，二果三果之人，修四諦之觀，而斷欲界之見惑。三、遠離所滅流，第四果之人，修四諦之觀，斷盡見思之惑而無餘。四、數事所滅流，第四果之人，視五蘊十二入十八界等數事之法為空寂。五、捨所滅事，第四果之人，以數事為空，所空之法既無，則能空之心亦捨，能所兩亡，無憎無愛，則一味平等。六、護所滅流，第四果之人，見思之惑盡而證無學，恐已於所證有退失，善加守護，使見思之習氣不再起。七、制伏所流，第四果之人，見思之惑縛已斷，色身之果縛猶有之，故制伏見思之習氣而不使起。



### 佛光大辭典

乃對煩惱之分類。見思二惑之煩惱，能令眾生漂流流轉生死海中，四果之聖者對此流漸次斷滅行上，所滅之數為七，故稱七流。即：(一)見諦所滅流，初果之人入見道，由斷欲界之見惑，故不再流轉于欲界。(二)修道所滅流，二果、三果之人于修道修四諦觀，能斷欲界之思惑，故不再流轉于欲界。(三)遠離所滅流，第四果之人修四諦觀，斷盡見思之惑而無餘，乃至遠離三界，不再流轉。(四)數事所滅流，第四果之人觀五蘊、十二入、十八界等法悉皆空寂，盡見思之惑，不再流轉三界。(五)舍所滅流，第四果之人已空五蘊等法，所空之法既無，亦舍能空之心，則能所兩亡，無憎無愛，平等一味，證無學，不再流轉三界。(六)護所滅流，第四果之人盡見思之惑，證無學，恐己于所證有退失，善加守護，令見思之習氣更不再起，不再流轉三界。(七)制伏所滅流，第四果之人見思之惑縛已斷，色身之果縛猶有，遂制伏見思之習氣永不令起，故三界之流轉止息。﹝華嚴孔目章卷三、大明三藏法數卷二十九﹞


