---
title: 見佛
source: deerpark.app
---

**來源：丁福保佛學大辭典**

<p>【術語】見報應之佛身也。以凡夫二乘分別之識所見者為應身，以菩薩無分別之心所見者為報身。無宿緣者亦不能見應身也。起信論曰：「凡夫二乘心所見者，名為應身。（中略）諸菩薩從初發意，乃至菩薩究竟地心所見者，名為報身。」智度論九曰：「舍衛城中九億家，三億家眼見佛，三億家耳聞有佛而眼不見，三億家不聞不見。」觀佛三昧海經三曰：「若生垢惡不善心者，若有毀犯佛禁戒者，見像純黑猶如炭人。釋子眾中五百釋子，見佛色身猶如炭人。比丘眾中有一千人，見佛色如赤土人。優婆塞眾中有十六人，見佛色身如黑象腳。優婆夷眾中二十四人，見佛色身猶如聚墨。如是四眾各各異見。」</p>

**來源：佛光大辭典**

<p>依觀佛三昧或口稱三昧，得見佛之相好色身。關于所見之佛身，據大乘起信論所載，二乘及凡夫依分別事識，見佛之應身；諸菩薩依業識，見佛之報身。八十華嚴經卷五十八更列安住世間成正覺佛無著見、願佛出生見、業報佛深信見、住持佛隨順見、涅佛深入見、法界佛普至見、心佛安住見、三昧佛無量無依見、本性佛明了見、隨樂佛普受見等十種見佛。見佛，多指感見佛之色身，然領解佛心、證悟佛法亦可稱為見佛。得見佛之益，必能滅罪生善，證得妙果。﹝般舟三昧經卷上行品、大佛頂首楞嚴經卷五、觀無量壽經、大智度論卷二十九、十住毗婆沙論卷十二、釋摩訶衍論卷五、大乘起信論義記卷下本、觀念法門﹞</p>
