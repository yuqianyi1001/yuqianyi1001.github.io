---
title: 釋迦氏姓
source: deerpark.app
---

**來源：丁福保佛學大辭典**

<p>【雜語】Śākyamuni，又云釋迦文，釋迦文尼。釋迦者姓也，為剎帝利種之一族，本稱瞿曇氏，後分族而稱釋迦氏。總有五名。見瞿曇條。釋迦譯曰能。能者能力也。法華玄贊曰：「釋迦能姓。」慧苑音義下曰：「釋迦能也，種族望稱也。」釋迦譜一曰：「釋迦，釋義齊云能，瑞應本起亦云釋迦為能，其解是同。」牟尼者又云文尼。譯言寂，寂嘿，又譯仁，忍，滿，儒等。身口意三業，離諸過而靜寂之義也，是為尊稱內外諸聖德行之號。金七十論所謂：「牟尼依悲說」者，指迦毘羅仙人也。法華玄贊曰：「牟尼寂號也，今略云文。」慧苑音義下曰：「牟尼此云寂默也，德行之號。」大日經疏十三曰：「牟尼是佛都號也。」（見牟尼條）。太子瑞應本起經上註曰：「釋迦文天竺語，釋迦為能，文為儒，義名能儒。」修行本起經上註曰：「釋迦文，漢言能仁。」然則釋迦牟尼翻能寂者為正翻，譯能儒，能仁，能滿等者乃義譯也。</p><p>參照：<a href="/dict/瞿曇">瞿曇</a></p><p>參照：<a href="/dict/牟尼">牟尼</a></p>
