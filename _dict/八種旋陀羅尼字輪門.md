---
title: 八種旋陀羅尼字輪門
source: deerpark.app
---
### 丁福保佛學大辭典

【名數】於諸陀羅尼之字門逆順旋轉而為釋，故云旋陀羅尼字輪門。此有八種：一以一字釋一切字義。如釋迦字之時，但以種種之因緣而觀本不生，即見無所作之義，乃至如釋訶字亦以種種之因緣而觀本不生，即見無因之義（是就初之迦與後之訶而略中間也）。二以一切字釋一字。如釋阿字之時，以種種之因緣而觀無造作，即見本不生，乃至以種種之因緣觀諸法無因即見本不生。三一切字成立一字。一切法本不生，以無作故，如虛空無相故，無行故，無合故，乃至無因故。四一字成立一切字。一字法無作也，以其本不生故，乃至一切法無因也，以其本不生故。五以一切字破一字。如執人有造作，應破彼而言，若諸法本不生之義已成立，而云有作，是義不然，乃至執有因，亦破彼而言，若諸法本不生之義已成立，而云有因，是義不然。六以一字義破一切字義。七順旋轉，若法本來不生，即無造作，若無造作，則如虛空無相也，若如虛空無相，即無有行，若無有行，則無有合，若無有合，則無有遷轉，乃至若無因，當知法之本不生，是名順旋轉（是約初之阿迦佉哦伽遮六字與最後之訶字而作釋，略其中間也）。八逆旋轉，若無法因，則諦不可得，若諦不可得，則自性鈍，若是自性鈍，當知本性寂，若本寂者，當知無相，乃至若本不生，當知無因（是逆次越訶娑沙奢四字而約邏之一字與最首阿六字而釋之者）。見大日經疏七。



