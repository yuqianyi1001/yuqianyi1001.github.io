---
title: 初發心時便成正覺
source: deerpark.app
---
### 丁福保佛學大辭典

【雜語】晉華嚴經梵行品曰：「初發心時便成正覺，知一切法真實之性，具足慧身不由他悟。」是為顯華天兩宗圓頓極意之經文。然華天於此文異其義，天台謂初發心者初住也，便成正覺者，破一分無明而現八相成佛之作用也，是為圓教初住成佛之意。華嚴謂若約於寄位而顯，則始自十信乃至佛地，雖有六位不同，然得一位隨得一切位，相即相入，主伴圓融，故於經中十信之滿位得一切位及佛地，此謂之信滿成佛。是於初心成究竟之正覺也。



