---
title: 頻婆娑羅
source: deerpark.app
---

**來源：丁福保佛學大辭典**

<p>【人名】Bimbisāra，佛在世摩竭陀國王之名。又作洴沙，瓶沙，萍沙。新曰頻毘娑羅。古譯為顏色端正模實等。模實者，身模充實之義。又譯形牢。玄奘譯為影堅，義淨譯為影勝。深歸佛法。積善根雖多，終為逆子阿闍世王幽囚，幽中照於佛之光明，證阿那含果而死。頻婆娑羅王請佛供養經曰：「摩竭國王頻婆（顏色）娑羅（端正）。」阿育王經二曰：「頻毘娑羅翻模實。」玄應音義三曰：「洴沙，正言頻婆娑羅王，或言頻毘，此譯云形牢。一云：頻毘此云顏色，娑羅此云端正，或云色像殊勝。」同十四曰：「瓶沙王此言訛也，是摩伽陀國王也。」西域記七曰：「頻毘娑羅唐言影堅，舊曰頻婆娑羅訛也。」毘奈耶雜事二十曰：「影勝，梵云頻毘娑羅。」有部毘奈耶四十五曰：「摩揭陀國王舍城王名曰影勝。」毘奈耶雜事二十曰：「王舍城中有王名曰大蓮華。（中略）大蓮華王告眾人曰：我子生時，如日光影，乾坤洞照，勝妙希奇。應與我子名曰影勝（梵云頻毘娑羅）。」</p>
