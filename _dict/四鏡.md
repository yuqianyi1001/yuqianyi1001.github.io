---
title: 四鏡
source: deerpark.app
---
### 佛光大辭典

指如實空鏡、因薰習鏡、法出離鏡、緣薰習鏡四者。此乃取鏡有明淨鑑照之義，以比喻真如本覺之性，有空、有不空、有體、有用。即：(一)如實空鏡，謂真如之體，本來空寂，離一切妄心境界之相，如明鏡無染，即是空真如。(二)因薰習鏡，謂真如覺體，具無量性德，為淨法之因；猶如鏡體能映現萬象，此淨法之因能由內薰習眾生之妄心。即不空真如。上述二種乃闡明真如為煩惱所縛，有空、不空之義。(三)法出離鏡，謂真如覺體，出離煩惱之塵，純一明淨，猶如淨鏡磨治而離垢。即真如之體。(四)緣薰習鏡，謂真如覺體出離纏縛之時，隨機照物，與彼眾生作外緣薰力，令其修習善根，如明鏡在高台而受用之。即真如之用。上述二種則明真如出離纏縛，從體起用。﹝起信論義記卷中、起信論疏筆削記卷三、起信論義記教理抄卷十二﹞



### 三藏法數

﹝出起信論﹞ 鏡以明淨鑑照為義。謂真如本覺之性，有空、有不空、有體、有用，故以四鏡喻焉。 〔一、如實空鏡〕，謂真如實相，體本空寂，離一切妄心境界之相，如明鏡無染，故名如實空鏡。 〔二、因熏習鏡〕，謂真如覺體，能作現法之因，復能熏習內心，而一切境界悉於中現，故名因熏習鏡。（已上二種，明真如在纏，故有空不空之義也。纏者，煩惱業縛也。） 〔三、法出離鏡〕，謂真如覺體之法，出離煩惱之塵，純一明淨，故名法出離鏡。 〔四、緣熏習鏡〕，緣即所化機緣，謂真如覺體出纏之時，隨照物機，與彼眾生作外緣熏力，令其修習善根，故名緣熏習鏡。（已上二種，明真如出纏，從體而起用也。）



### 丁福保佛學大辭典

【名數】本覺之體相有四種之義。鏡亦有四義，故取之為喻。一如實空鏡。真如之體，本來空寂，離一切妄相，猶如空鏡離一切外物之體，謂之如實空鏡。即空真如是也。二因薰習鏡。真如之覺體具無量之性德，為淨法之因，猶如鏡體能現萬象，此淨法之因能由內薰眾生之妄心，故名因薰習鏡，即不空真如是也。三法出離鏡。真如之覺體。埋藏於眾生之煩惱中名為如來藏，今出離煩惱之塵，純一淨明，猶如淨鏡磨治而離垢，此名法出離鏡，是真如之體也。四緣薰習鏡。真如之覺體出纏時，應物機而有無邊妙用，或現身，或主言，然由外薰眾生之妄心，即為外緣之薰習，故名緣薰習鏡。如明鏡在高臺而受用之，是真如之用也。見起信論。



