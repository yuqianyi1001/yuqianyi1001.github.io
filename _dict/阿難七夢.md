---
title: 阿難七夢
source: deerpark.app
---

### 丁福保佛學大辭典

【故事】阿難七夢經說：「阿難在舍衛國得七夢，來佛問：一陂池火焰。二日月星宿沒。三比丘在不淨坑中，白衣登頭。四群豬來觝突旃檀林。五頭戴須彌山不以為重。六大象棄小象不顧。七師子王頭上有七毫毛，在地死，一切禽獸見而怖畏，後身中蟲出食之。佛言汝七夢表當來遺法弟子，不依佛教。第一夢者，當來比丘，惡逆熾盛。第二夢者，佛泥洹後諸聖隨而泥洹，眾生眼滅。第三夢者，出家比丘死入地獄，在家白衣生天上。第四夢者，當來白衣，來入塔寺，誹謗眾僧，破塔害僧。第五夢者，佛泥洹後，阿難為出經師，一句不忘。第六夢者，將見邪見熾盛，破我佛法，有德之人，皆隱不現。第七夢者，佛泥洹後一千四百七十歲中，我諸弟子修德之心，一切惡魔不得嬈亂，弟子自行不法，以壞佛法。」


