---
title: 金杖
source: deerpark.app
---

### 丁福保佛學大辭典

【故事】佛以金杖與裂裳，懸記小乘十八部之分派。寄歸傳一曰：「裂裳金杖之喻，乃表證滅。」俱舍頌疏一曰：「大聖喻折金杖，況以爭衣。」同註：「頻毘娑羅王，夢見一[(畾/(冗-几+互))*毛]裂為十八片，一金杖斬為十八段。怖而問佛。佛言：我滅度後，一百餘年，有阿輸迦王，威加贍部，時諸苾芻教分十八，趣解脫門，其致一也，此即先兆。王勿見憂耳。」四分戒本疏序曰：「昔夢[(畾/(冗-几+互))*毛]之告徵機分利鈍之本，喻金顯道教無離合之宗。」戒疏行宗記一上曰：「夢[(畾/(冗-几+互))*毛]者，下（指戒疏之本文）引大集。有一長者，夢[(畾/(冗-几+互))*毛]一段後分為五。佛告長者：我滅度後有諸弟子，分五部等。」（撿大集經不見）四分律四十三曰：「五百優婆塞，俱詣世尊所，頭面禮足，卻坐一面，白佛言：拘睒彌比丘鬥諍誹謗共相罵詈，互求長短，口如刀劍，從拘睒彌來至舍衛國，我等當云何？佛言應聽二部，語如上。若有檀越布施，應分作二分，此亦僧，彼亦僧。居士如破金杖，為二分，二俱是金。」四分戒疏行宗記一上，標因緣經云：所載金杖之文，與寄歸傳同，但因緣經所云者不詳。


