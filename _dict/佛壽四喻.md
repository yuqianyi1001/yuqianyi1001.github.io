---
title: 佛壽四喻
source: deerpark.app
---
### 佛光大辭典

據金光明經卷一載，佛陀之壽命有四種譬喻，即：(一)海滴喻，一切諸水若以滴計，可知其數，而佛陀之壽命不能數之。(二)山斤喻，諸須彌山以斤量之，可知其重量，而釋尊之壽命不能量。(三)地塵喻，一切之大地可知其塵數，而釋尊之壽命不能算之。(四)虛空界喻，虛空之分界尚可盡邊，而釋尊之壽命不能計之。﹝金光明最勝王經卷一﹞



### 丁福保佛學大辭典

【名數】王舍城中有一菩薩，名信相（最勝王經曰妙幢），一時作是思惟：何因？何緣？釋迦如來壽命短速，方八十年耶？復更念如佛所說，有二因緣，壽命得長：一，不殺。二，施食。而我世尊於無量百千萬億那由陀阿僧祇劫修不殺戒，具足十善，飲食惠施，不可限量，乃至以己身骨髓肉血，令飢餓眾生充足飽滿，況餘飲食耶？菩薩作是念時，其室成廣博莊嚴淨妙寶室，於室四面，各有四寶上妙高座自然而出，是妙座上有蓮華，蓮華上有四如來，東方名阿閦，南方名寶相，西方名無量壽，北方名微妙聲。是四如來，坐師子座上，放大光明，照三千大千世界，欲色界諸天八部眾及無量百千萬億諸大菩薩，以佛神力一時來集。爾時四佛於大眾中以略偈說釋迦如來所得之壽量。曰：一切諸水可知幾滴？釋尊之壽命無有數（是云海滴喻），諸須彌山能知其斤兩，釋尊之壽命無有量（是云山斤喻），一切之大地能知其塵數，釋尊之壽命無有算（是云地塵喻）。虛空之分界尚可盡邊，釋尊之壽命無有計（是云虛空界喻）。見金光明經一（最勝王經說第二山斤喻，作析諸妙高山如芥，能知其數，釋迦之壽量數不可知，此為山芥喻）。



