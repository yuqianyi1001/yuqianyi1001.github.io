---
title: 瞿拏缽剌婆
source: deerpark.app
---

**來源：丁福保佛學大辭典**

<p>【人名】Gunaprabha，又作瞿拏鉢賴婆。印度論師名。譯曰德光。西域記四曰：「昔瞿拏鉢剌婆論師（唐曰德光），於此作辯真等論凡百餘部。論師少而英傑，長而弘敏，博物強識，碩學多聞。本習大乘，未窮玄奧，因覽毘婆沙論，退業而學小乘。作數十部論，破大乘綱紀，成小乘執著。又制俗書數十餘部，非斥先進所作典論。覃思佛經十數不決，研精雖久，疑情未除。時有提婆犀那羅漢。往來覩史多天，德光願見慈氏，決疑請益。提婆犀那以神通力接上天宮。既見慈氏，長揖不禮。提婆犀那曰：慈氏菩薩次紹佛位，何乃自高？敢不致敬，方欲受業，如何不屈？德光對曰：尊者此言誠為指誨，然我為具戒苾芻，出家弟子，慈氏菩薩受天福樂，非出家之侶。而欲使作禮，恐非所宜。菩薩知其我慢心固，非為法器，往來三返，不能決疑。」</p>
