---
title: 三逆
source: deerpark.app
---
### 丁福保佛學大辭典

【術語】提婆達多造三逆罪在生墜於無間地獄：一、破和合僧得五百弟子，此五逆罪之破和合僧也。二、僧還和合，則起惡心而以大石擲佛，佛足出血，此五逆中之出佛身血也。三、華色比丘尼見之呵彼，則以拳殺尼，此五逆中之殺阿羅漢也。彼更入毒於爪中，欲於禮佛時中傷佛，未到佛處，地自然破裂，火車來迎，入於地獄。智度論十七又有提婆達多教阿闍世王，放醉象欲害佛之事。加前之三逆與置毒爪中，稱為五逆罪。但後二事皆為害佛之罪，故攝於出佛身血之一科而為三逆也。法華文句八舉前之五逆，次文曰：「若作三逆，教王毒爪，並害佛攝。」



