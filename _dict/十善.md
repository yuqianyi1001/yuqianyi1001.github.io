---
title: 十善
source: deerpark.app
---

**來源：陳義孝佛學常見辭彙**

<p>十種的善業，即不殺生、不偷盜、不邪淫、不妄語、不兩舌、不惡口、不綺語、不貪、不瞋、不痴。</p>

**來源：三藏法數**

<p>﹝出法界次第﹞ 善即順理之義。謂行此十法，皆順理故。然有二種：一者止，二者行。止，則止息己惡，不惱於他；行，則修行勝德，利安一切也。 〔一、不殺生〕，不殺生者，謂不害一切物命，即是止殺之善。既不殺已，當行放生之善也。 〔二、不偷盜〕，不偷盜者，謂不竊取他人財物，即是止盜之善。既不盜已，當行布施之善也。 〔三、不邪婬〕，不邪婬者，謂不行邪婬欲事，即是止婬之善。既不邪婬，當行清淨梵行之善也。 〔四、不妄語〕，不妄語者，謂不起虛言，誑惑他人，即是止妄語之善。既不妄語，當行實語之善也。 〔五、不兩舌〕，不兩舌者，謂不向兩邊，說是談非，令他鬥諍，即是止兩舌之善。既不兩舌，當行和合利益之善也。 〔六、不惡口〕，不惡口者，謂不發麤獷惡言，罵辱他人，即是止惡口之善。既不惡口，當行柔和軟語之善也。 〔七、不綺語〕，不綺語者，謂不莊飾華麗之言，令人樂聞，即是止綺語之善。既不綺語，當行質直正言之善也。 〔八、不貪欲〕，不貪欲者，謂不貪著情欲塵境，即是止貪之善。既不貪欲，當行清淨梵行之善也。 〔九、不瞋恚〕，不瞋恚者，謂不生忿怒之心，瞋恨於人，即是止瞋之善。既不瞋恚，當行慈忍之善也。 〔十、不邪見〕，不邪見者，謂不偏邪異見，執非為是，即是止邪見之善。既不邪見，當行正信正見之善也。</p>

**來源：丁福保佛學大辭典**

<p>【術語】不犯十惡，則謂之十善。見善惡條。天台云：十善有二種：一止二行。止則但止前惡，不惱於他。行則修行勝德，利樂一切。此二通稱善者，善以順利為義。息倒歸真曰順理，止則息於重倒之惡。行則漸歸勝道之善。故止作二種，皆名曰善。或以加道名，以能通至樂果也。</p><p>參照：<a href="/dict/善惡">善惡</a></p>
