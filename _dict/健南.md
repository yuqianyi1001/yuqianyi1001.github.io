---
title: 健南
source: deerpark.app
---
### 三藏法數

梵語健南，華言凝厚。謂人於胎位中，四七日內，形成之相，狀漸堅硬，是名健南。

梵語健南，華言凝厚。謂受胎四七日，漸已堅厚。雖有身、意二根，眼耳鼻舌四根未具，故名健南。



### 丁福保佛學大辭典

【雜名】又作鍵南、蹇南、健男、羯南。譯曰堅厚、堅固、凝厚。胎內五位之一。人於胎內至第四七日肉團堅厚者。玄應音義二十二曰：「鍵南，舊云伽訶那，此云堅厚。至第四七日，肉團方堅實。」俱舍光記九曰：「健南，此云堅肉。」大佛頂經七，作「羯南。」梵Ghana。



