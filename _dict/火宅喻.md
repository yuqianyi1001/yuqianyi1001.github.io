---
title: 火宅喻
source: deerpark.app
---

### 三藏法數

火譬眾生五濁等苦，宅譬三界。謂三界眾生，為五濁八苦之所煎逼，而不得安隱。猶大宅被火所燒，而不能安居。故以火宅為喻也。（五濁者，劫濁、見濁、煩惱濁、眾生濁、命濁也。三界者，欲界、色界、無色界也。八苦者，生苦、老苦、病苦、死苦、愛別離苦、怨憎會苦、求不得苦、五陰盛苦也。）



### 丁福保佛學大辭典

【譬喻】法華七喻之一。法華經譬喻品曰：「有大長者，其年衰邁，財富無量，多有田宅及諸僮僕。其家廣大，唯有一門。（中略）忽然火起，焚燒舍宅。長者諸子若十二十，或至三十，在此宅中。（中略）於火宅內樂著嬉戲，不覺不知，不驚不怖。火來逼身，苦痛切己，心不厭患，無求出意。（中略）爾時長者即作是念，此舍已為大火所燒，我及諸子若不時出，必為所燒。今當設方便，命諸子等得免斯害。父知諸子先心各有所好種種珍玩奇異之物，情必樂著，而告之言：汝等所可玩好，希有難得。汝若不取，後必憂悔。如此種種羊車鹿車牛車，今在門外，可以遊戲，汝等於此火宅宜速出來。隨汝所欲，皆當與汝。爾時諸子聞父所說珍玩之物，適其願故，心各勇銳，互相推排，競共馳走，爭出火宅。（中略）爾時長者各賜諸子等一大車。其車高廣，眾寶莊校。（中略）駕以白牛，膚色充潔，形體殊好。（中略）是時諸子，各乘大車，得未曾有，本非所望，（中略）舍利弗，如來亦復如是，則為一切世間之父。（中略）但以智慧方便於三界火宅，拔濟眾生，為說三乘聲聞、辟支佛、佛乘。（中略）若有眾生，內有智性，從佛世尊聞法信受，慇懃精進，欲速出三界，自求涅槃，是名聲聞乘，如彼諸子為求羊車出於火宅。若有眾生，從佛世尊聞法信受，慇懃精進，求自然慧，樂獨善寂，深知諸法因緣，是名辟支佛乘，如彼諸子，為求鹿車出於火宅。若有眾生，從佛世尊聞法信受，（中略）利益天人，度脫一切，是名大乘。菩薩求此乘故，名為摩訶薩。如彼諸子，為求牛車出於火宅。」



### 佛光大辭典

法華七喻之一。法華經卷二譬喻品載，有大長者，財富無量，某日，宅舍起火，長者之諸子于火宅內樂著嬉戲，不知不覺。長者為救諸子出于火宅，乃設方便，謂屋外有羊車、鹿車及牛車，欲賜諸子。待諸子奔離火宅，長者乃各賜一大白牛車。此譬喻中，火宅比喻三界眾生為五濁、八苦所逼惱而不自知，諸子比喻眾生，長者比喻佛。天台、賢首等一乘家因主張在聲聞、緣覺、菩薩三乘之外，別有一佛乘，故以羊車、鹿車、牛車分別比喻三乘，此為界內三乘之方便權教，而以大白牛車比喻界外一乘真實之法門，即說明‘會三歸一’之旨。嘉祥、慈恩等三乘家則主張佛之教法不超于三乘，謂門內之牛車與門外之大白牛車為同體，故僅會二乘而歸于菩薩乘，即說明‘會二歸一’之旨。﹝正法華經卷二應時品、修行道地經卷七緣覺品、中陰經卷下破愛網品、大智度論卷八十四、法華經論卷下﹞


