---
title: 法相宗四重出體
source: deerpark.app
---

**來源：丁福保佛學大辭典**

<p>【術語】護法，勝子，親光之法相家，凡出諸法之體，有四重，此原為出佛說之教體而分別者，然其他如何之法，亦得通用之。一攝相歸性體，二攝境從識體，三攝假從實體，四體用別論體。是雖為勝劣之次第。然說明之，則宜逆次而依淺深之次第。一體用別論體。一切之事物，依一往所見。則事體作用各為差別，故即其差別論之而出體，謂為體用別論體。例如舉一管之筆，問筆以何為體，答以筆為毛為竹，即體用別論也。二攝假從實體。就第一重之出體，更疑其毛與竹為何，即答之為第二重，攝假從實者，攝假法使歸於實法，就其實法而出體也。例如言筆之體為四塵之法，是雖曰毛曰竹，而皆為四塵上所安立之假法，故使其假法歸於四塵之實體，舉四塵而為其體也。三攝境從識體。又曰攝境從心。於第二重之答更問四塵之體為何，即答之為第三重。攝境從識者，攝一切所緣之境，使歸於能緣之心識，舉其心識而為事物之本所也。何則，以萬法唯識故也。例如言四塵之體是為識。四攝相歸性體。於第三重更疑心是何體，即答之，為第四重。攝相歸性者，攝一切有為之事相，使歸於唯一無為之真性。舉其真性而為實體也。例如言識之實性，是為真如。此以真如為一切有為法之所依性故也。此時不宜更問真如以何為體，何則，以真如為真實之法故也。真實之法，無所依之法，若更有所依之體，則是假法而非實法也。故無第五重。見義林章一本，唯識述記一本。</p>
