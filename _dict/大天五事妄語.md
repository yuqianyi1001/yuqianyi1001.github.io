---
title: 大天五事妄語
source: deerpark.app
---
### 丁福保佛學大辭典

【故事】婆沙論九十九曰：「大天雖犯三逆罪，然善根未斷，深生憂悔。聞沙門釋氏有滅罪法，遂詣雞園寺，於其門外聞一苾芻誦伽陀曰：若人造重罪，修善以滅除，彼能照世間，如月出雲翳。彼聞已歡喜，往一苾芻所請出家。大天聰明，出家未久，便能誦持三藏說法，自稱阿羅漢，上下歸仰。後一夜起染心，夢失不淨污衣，使弟子洗之。弟子曰：阿羅漢盡一切煩惱，何猶有斯事？大天曰：天魔所繞，阿羅漢亦不能免不淨漏失。是第一惡見也。又彼欲使弟子歡喜，矯記別某為預流果，乃至某為阿羅漢果。弟子曰：我聞阿羅漢等有證智，如何我等都無知？大天曰：阿羅漢雖無染污無知，猶有不染污無知，故汝等不能自知。是第二惡見也。時弟子曰：曾聞聖者已離疑惑，如何我等於四諦實理猶懷疑惑？大天曰：阿羅漢煩惱障疑惑雖已斷，猶有世間的疑惑。是第三惡見也。弟子曰：阿羅漢有聖慧眼，自知解脫，如何我等不自證知，而由師令知？大天曰：如舍利弗目連猶佛若末記，彼不自知，汝鈍根何能自知？是第四惡見也。然彼大天雖造眾惡，而未斷盡善根，故後於中夜自悔責重罪，憂惶所迫，數數呼苦哉。弟子聞之怪而問師。大天曰：稱苦者呼聖道也。是為第五惡見。大天遂造偈曰：「餘所誘無知，猶豫他令入，道因聲故起，是名真佛教。」（然此五事必非惡見，分別之各有一理，如真諦三藏部執疏所解，三論玄義幽撿鈔五卷五十八紙所引。巴利書Kathāvatthū出於五事之原語可案考之）。



