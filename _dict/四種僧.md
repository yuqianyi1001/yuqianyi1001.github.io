---
title: 四種僧
source: deerpark.app
---

**來源：三藏法數**

<p>﹝出十輪經﹞ 〔一、勝義僧〕，謂諸佛世尊及諸菩薩、緣覺、聲聞等眾，其德尊高，於一切法通達無礙，而得自在，是名勝義僧。 〔二、世俗僧〕，謂剃除鬚髮，被服袈裟，成就出家威儀，能持佛之禁戒，是名世俗僧。 〔三、啞羊僧〕，謂愚癡魯鈍，不能了知根本等罪犯與不犯，及於微小之罪，不能發露懺悔，是名啞羊僧。（根本等罪，即殺盜婬妄也。） 〔四、無慚愧僧〕，謂若有人投佛出家，得出家已，於所受持佛之禁戒一切毀犯，無慚無愧，不畏後世苦果，是名無慚愧僧。</p>

**來源：丁福保佛學大辭典**

<p>【名數】一啞羊僧，愚痴之比丘，不知善惡持犯，不知隨所犯之罪而悔除，猶如啞羊至死無聲者。二無羞僧，雖知善惡持犯，而內無羞恥之心，不作悔除者。三有羞僧，識持犯知悔除者。四真實僧，具見道以上聖德者。見智度論三。</p><p>一勝義僧，與智度論之真實僧同。二世俗僧，與智度論之有羞僧同。三啞羊僧，與智度論之啞羊僧同。四無慚愧僧，與智度論之無羞僧同。見地藏十輪經五。</p><p>【名數】見僧條。</p><p>參照：<a href="/dict/僧">僧</a></p>

**來源：佛光大辭典**

<p>(一)僧侶依其品位可分有羞僧、無羞僧、啞羊僧、實僧四種。(一)有羞僧，又作慚愧僧，指持戒不破，身口清淨，能別好醜之有羞恥心，慚愧心之僧。(二)無羞僧，又作破戒僧，指破戒、身口不淨、無惡不作之無羞恥心之僧。(三)啞羊僧，又作愚癡僧，指愚癡無智如啞羊之僧。(四)實僧，又作真實僧，即真實之僧，指學、無學之聖者。﹝大智度論卷三、法華文句卷一、維摩經略疏卷一﹞</p><p>(二)指勝義僧（第一義僧）、世俗僧（淨僧）、啞羊僧、無慚愧僧四種。(一)勝義僧，指諸佛世尊及諸菩薩、緣覺、聲聞等眾，其德尊尚，于一切法通達無礙而得自在，故稱勝義僧。(二)世俗僧，謂剃除須發，被服袈裟，成就出家威儀，並持佛禁戒，于世俗求清淨之僧。(三)啞羊僧，謂愚昧魯鈍，不知輕重，且于微小之罪不能發露懺悔者。(四) 無慚愧僧，謂于破戒、毀犯無慚愧之心者。﹝大乘大集地藏十輪經卷五、法苑義林章卷六﹞</p><p>(三)指菩薩僧、聲聞僧、凡夫僧、一類凡夫僧四種。(一)菩薩僧，指如文殊、彌勒等之大士。(二)聲聞僧，指如舍利弗、目犍連等之聖者。(三)凡夫僧，指有智凡夫成就出家威儀，具足一切正見，為有情開示演說聖道法門之僧；與上述之有羞僧或世俗僧相當。又供養此三種僧，可獲無量之福，故此三種僧又稱三種真福田僧。(四)另有一類凡夫僧，指戒品不全，隨犯隨悔，但恭敬三寶，不生邪見，深信因果，贊詠一乘微妙之法，消除業障之凡夫僧。此類凡夫僧雖較前三種僧為劣，然與各種外道相比，乃勝百千萬倍，亦勝于四種轉輪聖王。以上四種僧，可總稱為四類聖凡僧寶，乃為世間之良福田。﹝大乘本生心地觀經卷二﹞</p><p>(四)指勝道沙門（梵mārgajinaḥ  ）、說道沙門（梵mārgadeśikaḥ  ）、活道沙門（梵mārgajīvī  ）、壞道沙門（梵mārgadūṣī  ）四種。又稱四種沙門、四沙門、四輩。(一)勝道沙門，指得殊勝道之沙門，如佛、菩薩、聲聞、緣覺等聖者。又稱行道殊勝、為道殊勝，或稱道生、畢竟到道。(二)說道沙門，指向眾人說示開演殊勝道之沙門，如舍利弗等傳法者。又稱示道、善說道義、解道能言。(三)活道沙門，指依道生活，以道為其生命之沙門。又稱命道、道活、依道生活、受道。(四)壞道沙門，指破戒無慚，污穢破壞聖道之沙門。又稱污道、為道作穢。﹝長阿含經卷三、根本說一切有部毗奈耶雜事卷三十七、瑜伽師地論卷二十九、大毗婆沙論卷六十六、俱舍論卷十五﹞</p><p>(五)指預流、一來、不還、無學四聖者，又作四沙門。合其因位、果位則稱四向四果。四沙門即得四果之聖者，故又稱四沙門果。﹝大毗婆沙論卷六十六﹞（參閱‘四向四果’1683）</p><p>(六)指形服沙門、威儀欺誑沙門、貪求名聞沙門、實行沙門四種。(一)形服沙門，又稱色像沙門、行色相沙門、形容被服像如沙門。指披著沙門之服，剃除須發，現沙門之形，並執持沙門之器，然三業不清，不守四威儀，慳嫉懈怠，破戒行惡之沙門。(二)威儀欺誑沙門，又稱詐威儀沙門、密行虛誑沙門、外如沙門內懷偷閻。指于持守三業、四威儀無所缺失，並修習四聖種之法，然于空、無相、無願等深法，生起怖畏之心，而不稱善淨之沙門。(三)貪求名聞沙門，又稱名譽沙門、求名聞稱贊沙門、求索嘩名自貢高。指但圖名聞利養，無真正出離心之沙門。(四)實行沙門，又稱真實沙門、行不犯真沙門。指實行佛道，斷諸妄執，住于空、無相、無願之法，見諸法本真之理，如說修行之沙門。﹝大寶積經卷一一二普明菩薩會、大寶積正法經卷四、摩訶衍寶嚴經、遺日摩尼寶經﹞</p><p>(七)指名字比丘（梵sañjñā -bhikṣuḥ ）、自言比丘（梵pratijñā -bhikṣuḥ ）、為乞比丘（梵bhikṣuta -iti-bhikṣuḥ ）、破煩惱比丘（梵bhinnakleśatvād -bhikṣuḥ ）四種。(一)名字比丘，指有名無實之比丘，或指剃發而未受戒之比丘。又稱名想比丘、名比丘。(二)自言比丘，指非比丘而自稱是比丘者。又作自稱比丘。(三)為乞比丘，指如同俗人之乞食為生者，如婆羅門從他乞食時，亦謂己為比丘；或指順教法而乞資離邪命者。又稱乞求比丘、乞丐比丘、乞者比丘。(四)破煩惱比丘，指斷諸煩惱之比丘。又稱破惑比丘。另于瑜伽師地論卷二十九，以上記四種比丘加上‘白四羯磨圓具比丘’，稱為五比丘。﹝十誦律卷一、俱舍論卷十五﹞</p>
