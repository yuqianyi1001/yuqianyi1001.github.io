---
title: 夢虎
source: deerpark.app
---

### 丁福保佛學大辭典

【譬喻】夢中之虎，以譬虛事。慧命法師詳玄賦曰：「保一異之四邪，執斷常之雙計。怖夢虎於長眠，翫空華於久翳。」止觀十曰：「今於觀支忽發先解，夢虎空華如幻之有，作此有解解心明利。」善見律十二曰：「眠時夢見山崩或飛騰虛空，或見虎狼師子賊逐。此是四大不和，夢虛不實。」梁僧傳佛圖澄章曰：「慕容巂都鄴，處石虎宮中。每夢見虎嚙其臂，意謂石虎為祟。後符堅征鄴，巂子暐為堅大將郭神虎所執，實先夢虎之驗也。」慧影智論疏曰：「凡論夢法，睡眠時始夢，不眠不夢。如人睡眠夢中見虎畏號叫，覺者見之知其夢爾，夢虎自無。眾生亦爾，臥生死床覆無明被昏睡眠，生五塵夢，起五欲想，取著諸法，生我我所見。」


