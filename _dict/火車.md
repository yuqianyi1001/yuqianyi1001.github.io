---
title: 火車
source: deerpark.app
---

### 丁福保佛學大辭典

【雜名】載罪人運於地獄之車。自車發火者。智度論十四記提婆達多欲傷佛，而生入地獄事曰：「復以惡毒，著指爪中，欲因禮佛以中傷佛。欲去未到，於王舍城中，地自然破裂，火車來迎，生入地獄。」觀佛三昧經五曰：「佛告阿難，若有眾生，殺父害母，罵辱六親。作是罪者，命終之時，銅狗張口，化十八車，狀如金車，寶蓋在上，一切火焰，化為玉女。罪人遙見，心生歡喜，我欲往中，我欲往中。風刀解時，寒急失聲，寧得好火，在車上坐。然火自爆，作是念已，即便命終。揮攉之間，已坐金車，顧瞻玉女，皆捉鐵斧，斬截其身，身下火起。如火旋輪。」


