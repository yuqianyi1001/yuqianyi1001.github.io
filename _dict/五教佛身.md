---
title: 五教佛身
source: deerpark.app
---

### 三藏法數

﹝出華嚴一乘教義分齊章﹞ 五教者，即小、始、終、頓、圓也。佛身即如來之身也。如來之身，遍一切處，本無大小形量，但為眾生根器利鈍不同，故曲垂方便，演說種種法門，示現種種身相。即有五教佛身之異也。 〔一、小教丈六金身〕，謂如來示現降生出家成道，於鹿野苑說四諦生滅之法，專化二乘。而二乘但見丈六金身，故名小教丈六金身也。（四諦者，苦諦、集諦、滅諦、道諦也。二乘者，聲聞乘、緣覺乘也。） 〔二、始教千百億化身〕，謂如來次說大乘之法，廣談法相，於千百億世界中，示現種種色身，正化菩薩，兼化二乘。以眾生所見各各不同，故名始教千百億化身也。（菩薩，梵語具云菩提薩埵，華言覺有情。） 〔三、終教丈六即真身〕，謂如來次說大乘終極之理，會一切法咸歸實性，二乘、闡提悉得成佛，機緣既熟，所見如來丈六之身，即是真常之體，故名終教丈六即真身也。（闡提，梵語具云一闡提，華言信不具。） 〔四、頓教丈六即法身〕，謂如來不從漸次，唯談圓頓之理，空有兩亡，色心無礙，大乘菩薩了一切法無非法身，故名頓教丈六即法身也。 〔五、圓教具足十身〕，謂如來稱性宣揚圓融法界之理，法法互融，塵塵無礙，統諸教差別之身，全法界平等之體。菩提、願、智等身，無不具足，故名圓教具足十身也。（梵語菩提，華言道。十身者，菩提身、願身、化身、力持身、相好莊嚴身、威勢身、意生身、福德身、法身、智身也。）



### 丁福保佛學大辭典

【術語】華嚴宗言佛說法時，以五教之異顯現各別之佛身也。有丈六金身，千百億化身，丈六即真佛，丈六即法身，具足十身之稱。



### 佛光大辭典

華嚴宗于所判之五教各別立有佛身，稱為五教佛身。五教指小乘教、始教、終教、頓教、圓教。(一)小乘教立生身、化身二種。(二)始教立法、報、應三身，又立生、法二身，及法、自受用、他受用、應化等四身。(二)終教立法、報、應三身，又立自性法身、應化法身等二身，自性、法、報、應等四身，及應化、功德、智慧、如如等四身。(四)頓教唯立一實性身。(五)圓教立解境十佛與行境十佛。


