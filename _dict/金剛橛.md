---
title: 金剛橛
source: deerpark.app
---

**來源：丁福保佛學大辭典**

<p>【物名】又名四方橛，或作四橛。修法時壇上四隅所立之橛也。其形如獨股杵，長六寸，或八寸四分，又有九寸。其頭作蓮形，或作寶形等，隨修法而不同。於壇上等結界設之，意使道場之地分，堅固如金剛，諸障不能惱害也。法見蘇悉地羯羅經中，大日經疏六等。</p><p>【術語】印契名。修法道場，結界時所結之印明，主結護地下，故一名地結。其法先以右中指入於左頭中指間，右名指入於左名小指間，皆出頭於外，以左中指繳右中指背，入於右頭中指間，以左名指繳右名指背，入於右名小指間，二小指二頭指，各頭相柱，二大指下相捻，即成。結此印已，想印如金剛杵之形。以二大指向地觸之。誦真言一徧，一印地。如是至三，即成堅固金剛座。地界真言曰：唵枳里枳里縳曰囉縳曰哩步囉滿駄滿駄吽發吒。見無量壽供養儀軌。</p>
