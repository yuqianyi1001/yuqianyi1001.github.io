---
title: 二種神力
source: deerpark.app
---

### 三藏法數

﹝出大智度論﹞ 〔一、令遠處見聞〕，令遠處見聞者，謂佛在一處說法，以神通力，令他方異土眾生，皆獲見聞也。 〔二、令各各見佛〕，令各各見佛者，謂佛在一處說法，能令一一眾生各自見佛在前說法；譬如日出影現眾水也。

﹝出楞伽經﹞ 楞伽經云：如來以二種神力，建立菩薩聽受問義。（建立，猶加被也。） 〔一、現身面言說神力〕，經云：初菩薩地住佛神力，入於大乘照明三昧。入是三昧已，十方世界一切諸佛，以神通力，為現一切身面言說。是也。（初菩薩地者，即十地中初懽喜地菩薩也。住佛神力等者，由佛神力加被，故能入住大乘照明三昧，即光明定也。梵語三昧，華言正定，由此定故，得見十方諸佛現身說法也。） 〔二、以手灌頂神力〕，經云：初菩薩地得三昧神力，於百千劫，積集善根之所成就，次第入於諸地，乃至第十法雲地，住大蓮華微妙宮殿，坐大蓮華寶師子座，眾寶纓絡，莊嚴其身，如黃金薝蔔。日月光明諸最勝子從十方來，就大蓮華宮殿座上而灌其頂。是也。（梵語薝蔔，華言黃花。）



### 丁福保佛學大辭典

【名數】一令遠處見聞神力，佛在一處說法，以神通力使他方異土之眾生，皆得見聞也。二令各各見佛神力，佛在一處說法，能使一一眾生各自在佛前見說法，如日出而影現於眾水也。見智度論九。

一現身面言說神力，初地之菩薩，住於佛之神力，入於大乘照明三昧，入是三昧已，十方世界之一切諸佛，以神通力，為現一切身，當面說法也。二以手灌頂神力。初地之菩薩，得三昧神力，於千劫積集善根成就時，次第入於諸地乃至第十法雲地，住大蓮華微妙宮殿，坐大蓮華寶師子座，眾寶瓔珞，莊嚴其身，黃金薦蔔如日月光明。是時一切如來自十方來，就大蓮華宮殿座上，手以甘露灌其頂。見楞伽經二。



### 佛光大辭典

(一)令遠處見聞神力與令各各見佛神力。(一)謂佛在一處說法，能使他方異土之眾生皆得見聞之神力。(二)謂能使一一眾生各自見佛說法之神力。﹝大智度論卷九﹞

(二)現身面言說神力與以手灌頂神力。(一)乃初地之菩薩，住于佛之神力，入于大乘照明三昧，是時，十方世界之一切諸佛，以神通力為現一切身，當面說法。(二)為初地之菩薩，得三昧神力，于千劫積集善根成就，次第入于諸地乃至第十法雲地，住大蓮華微妙宮殿，坐大蓮華寶師子座，是時，一切如來自十方來，就大蓮華宮殿座上，手以甘露灌其頂。﹝楞伽經卷二﹞


