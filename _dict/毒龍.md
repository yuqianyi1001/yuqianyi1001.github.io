---
title: 毒龍
source: deerpark.app
---

### 丁福保佛學大辭典

【本生】毒龍持戒而失身。智度論十四曰：「菩薩本身曾作大力毒龍，若眾生在前身力弱者眼視便死。身力強者，氣往而死。是龍受一日戒，出家求靜入林樹間，思惟坐久，疲懈而睡。龍法睡時形狀如蛇，身有文章，七寶雜色。獵者見之，驚喜言曰：以此希有難得之皮，獻上國王，以為服飾，不亦宜乎！便以杖按其頭，以刀剝其皮。龍自念言：我力如意，傾覆此國其如反掌。此人小物，豈能困我。我今以持戒故，不計此身。當從佛語，於是自忍。眼目不視，閉氣不息。憐愍此人，為持戒故。一心受剝，不生悔意。既以失皮，赤肉在地。時日大熱，宛轉土中，欲趣大水。見諸小蟲來食其身，為持戒故，不復敢動，自思惟言：今我此身以施諸蟲，為佛道故。今以肉施以充其身，後成佛時，當以法施以益其心。如是誓已，身乾命終，即生第二忉利天上。爾時毒龍，釋迦文佛是也。時獵者提婆達多等六師是也。諸小蟲輩，釋迦文佛初轉法輪八萬諸天得道者是也。」止觀七曰：「毒龍輸皮全蟻。」



### 佛光大辭典

乃指釋迦佛于過去世行菩薩道時之名。釋迦佛于過去世中作大力毒龍時，為行菩薩道而作布施、忍辱等六度行。據大智度論卷十四載，此龍受戒後，出家求靜，入林樹間，因思惟久坐而疲懈入睡；獵者見其身有彩紋、七寶雜色，遂起貪念，以杖按其頭，以刀剝其皮；龍身強力大，自念若欲傾覆一國，易如反掌，何況僅是一獵者而已。然彼以持戒之故，不吝惜其身，遂眠目、閉氣，任獵者剝取而無悔意。既失皮後，欲入水中，見諸小蟲來食其身，彼為佛道之故，復以其身喂施諸蟲，並思惟他日成佛時，將以佛法度化其所布施之眾生。龍發此誓願後，即身乾命絕，生于忉利天上。


