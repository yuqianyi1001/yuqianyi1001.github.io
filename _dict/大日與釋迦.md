---
title: 大日與釋迦
source: deerpark.app
---

**來源：丁福保佛學大辭典**

<p>【雜語】台密謂大日與釋迦為同一佛，但有法身（大日）與應身（釋迦）之差，東密謂二佛別體，各具三身。守護國界守陀羅尼經九曰：「佛言：秘密主！我於無量無數劫中修集如是波羅蜜多，至最後身六年苦行，不得阿耨多羅三藐三菩提成大毘盧遮那。坐道場時，無量化佛猶如油麻徧滿虛空。（中略）是時諸佛同告我言：善男子諦聽諦聽！當為汝說，汝今宜應於鼻端想淨月輪於月輪中作唵字觀，作是觀已，於夜後分得成阿耨多羅三藐三菩提。」金剛頂經一曰：「時一切如來滿此佛世界猶如胡麻，爾時一切如來雲集於一切義成就菩薩摩訶薩坐菩提場，往詣現受用身咸作是言：善男子！云何證無上正等覺菩提？不知一切如來真實忍諸苦行。（中略）一切如來異口同音告彼菩薩言：善男子當住觀察自三摩地，以自性成就真言自恣而誦。」是為明金剛界五相成佛之文，一切義成就菩薩者，悉達太子，即釋迦如來也。依已上此等經文，則台密諸師成立大日釋迦一體之義，其說頗盛。然東密依差別門謂大日釋迦，有各三身，釋迦之法身，為無相之空理，大日之法身，為六大平等之體性，故二身有天淵之別也。大日經六曰：「入薄伽梵大智灌頂即以陀羅尼形示現佛事，爾時大覺世尊隨住一切諸眾生前施作佛事，演說三三昧耶句。佛言：秘密主！觀我語輪境界，廣長徧至無量世界清淨門，如其本性表示隨類法界門令一切眾生皆得歡喜，亦如今釋迦牟尼世尊流徧無盡虛空界於諸剎土勤作佛事。」二教論下舉此經文曰：「此文明大日尊三身徧諸世界作佛事，亦如釋迦三身，釋迦三身大日三身各各不同應當知之。」</p>
