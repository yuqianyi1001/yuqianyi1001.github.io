---
title: 三生
source: deerpark.app
---

**來源：三藏法數**

<p>﹝出華嚴經隨疏演義鈔﹞ 〔一、見聞生〕，見聞生者，謂八難眾生，宿世見聞華嚴大經正法，不能信受，反生毀謗，故感八難之報，墮地獄中，受諸極苦。今蒙如來放足下輪相清淨功德光明所照，由其宿有見聞華嚴大經善種，即得脫地獄苦，生兜率天，而得成道，於一生內，超登十地也。（八難者，地獄難、畜生難、餓鬼難、長壽天難、北鬱單越難、盲聾瘖啞難、世智辨聰難、生在佛前佛後難也。梵語兜率，華言知足。十地者，歡喜地、離垢地、發光地、焰慧地、難勝地、現前地、遠行地、不動地、善慧地、法雲地也。） 〔二、解行生〕，解行生者，謂善財童子於福城東初見文殊，得蒙開發而啟信解，遂令參問諸善知識，皆獲開示修行法門，乃至最後參見普賢，令其入於毛孔剎中，修行菩薩廣大願因，圓滿諸佛無上道果。如此解行，即於一生而得圓滿也。 〔三、證入生〕，證入生者，謂舍利弗，於逝多林中，令海覺等六千比丘觀察文殊師利無量功德、具足莊嚴。彼諸比丘聞是說已，心意清淨，信解堅固，頂禮文殊，作如是言：仁者所有色身相好，願我悉得。於是文殊為諸比丘開示演說大乘之法，令諸比丘成就深信，獲大智慧，於一生內，證入法界也。（梵語舍利弗，華言身子。梵語逝多，華言勝林，即給孤獨園也。梵語比丘，華言乞士。梵語文殊師利，華言妙德。）</p>

**來源：丁福保佛學大辭典**

<p>【術語】即三世轉生之意。傳燈錄曰：「有一省郎，夢至碧岩下一老僧前。煙穗極，微云此是檀越結願，香煙存而檀越已三生矣。」白居易詩：「世說三生如不謬，共疑巢許是前身。」案此三生指轉生而言。其外又有諸宗所立三生成佛之義者有數家，今列之如圖。</p>

**來源：佛光大辭典**

<p>(一)指前生、今生、後生。(一)前生，又作前世、宿世。即過去之生涯。(二)今生，又作現世、現生。即現在之生涯。(三)後生，又作後世、來世、來生。即未來之生涯。</p><p>(二)三生成佛之略稱。即謂眾生因見聞、解行、證入，而于三生之中即能圓成佛道。此為華嚴宗之教義。（參閱‘三生成佛’544）</p>
