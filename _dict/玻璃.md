---
title: 玻璃
source: deerpark.app
---

**來源：丁福保佛學大辭典**

<p>【物名】又作頗梨，頗黎。新譯曰頗胝迦，頗置迦，娑波致迦，塞頗致迦，颯破[木*致]迦，窣坡致迦Sphaṭika，當於此方之水精，有紫白紅碧四色。玄音應義二曰：「頗梨，力私切。又作黎，力奚切。西國寶名也。梵言塞頗胝迦，又言頗胝，此云水玉，或云白珠。大論云：此寶出山石窟中，過千年冰化為頗梨珠，此或有也。胝音竹尸切。」同二十四曰：「頗胝迦，陟尸切。亦言娑波致迦，西國寶名也。舊云頗黎者，訛略也。」慧琳音義四十一曰：「頗胝迦，古譯或云頗黎，或云頗胝，皆訛轉也。正梵音云颯破[木*致]迦，形如水精，光瑩精妙於水精，有黃碧紫白四色差別。」慧苑音義上曰：「頗梨色，正云窣坡致迦，其狀少似此方水精，然有赤有白等也。」智度論十曰：「若法沒盡時，諸舍利皆變為如意珠，譬如過千歲冰化為頗梨珠。」梵語雜名曰：「頗梨，薩頗置迦。」</p>
