---
title: 觀門十法界
source: deerpark.app
---
### 丁福保佛學大辭典

【名數】天台正修止觀之法於所觀立十境為十法界：一、陰界入法界，五陰、十二入、十八界之諸法悉為中道不可思議之法界也。二、煩惱法界，如無行經說貪欲即是道，維摩經說行於非道，通達佛道煩惱即不可思議之法界也。三、病患法界，如維摩之託疾，雙林之現病，病患即不可思議法界也。四、業相法界，如法華說深達罪福相，罪福之諸業即不可思議之法界也。五、魔事法界，如首楞嚴經說魔界如，佛界如，一如無二如，魔事即不可思議之法界也。六、禪定法界，如首楞嚴說不昧不亂，入王三昧禪定，即不可思議之法界也。七、諸見法界，如維摩經說以邪相入正相，於諸見不動而修三十七品，諸見即不可思議之法界也。八、增上慢法界，還是煩惱，如前之煩惱法界諸見法界之例可知。九、二乘法界，智者即二乘之空而觀為不空，達於中道，是二乘不可思議之法界也。十，菩薩法界，底惡之生死（第八境），下劣之小乘（第九境），尚即是法界，菩薩之法寧非佛道，則知菩薩之境即不可思議之法界也。見止觀五。



