---
title: 如法袈裟色三種
source: deerpark.app
---
### 丁福保佛學大辭典

【雜語】一似黑，二似青，三似赤。似黑者，即緇色，為黑泥之色，似青者，銅青也，似赤者，果實之染色，天竺謂之乾陀色，支那謂之木蘭色，日本謂之香染者（香染丁子香以染之）。百一羯磨九曰：「凡作臥具（三衣），應作兩重染令壞色。或青（極好深青，律文不許，隨時汙色，事在開聽）或泥（廣律解泥謂是赤土赤石，或即是泥，然而不許純烏泥皂，斯乃外道之衣）或乾陀色（梵云袈裟野，譯為赤色）。」行事鈔下一曰：「四分云：若青若黑若木蘭。一一色中隨意壞。善見云：善來比丘，瓦鉢貫左肩青色，袈裟赤色鮮明，準此木蘭色。」又曰：「青謂銅青，黑謂雜注等，木蘭謂諸果汁等，余在蜀都親見木蘭樹皮，赤黑色鮮明，可以為染，微有香氣，亦有用作香者。」資持記下一之一曰：「銅青謂青褐，如舊銅色，雜泥謂以果汁浸於鐵器，遂成黑色。河底緇泥，亦可染黑，」釋門章服儀曰：「上明青色，名同五色。如論律中，似而非正，木蘭一染，此方有之，赤多黑少，若乾陀色。」



