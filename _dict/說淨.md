---
title: 說淨
source: deerpark.app
---
### 丁福保佛學大辭典

【術語】又曰淨施。戒律之制，比丘有得衣鉢藥及金銀穀米者，不許自蓄之，必求所施主一旦施與之。而如衣鉢藥者得更由施主還付，仍自護持，是為淨貪著之意之法，故云淨施，能施者謂之施主，所施者謂之淨施者，對於施主說施與之言，謂之說淨。依此說淨之法，為比丘者得蓄積諸長物。然施法有展轉施與真實施之二法。如衣鉢藥者，於出家五眾中定施主，更以他一人為紹介者，而施與彼施主，施與了，則直由其紹介者，轉還本人，名為展轉淨，如金銀米穀者，求淨信之白衣，定為施主，直接對之真實施與，令彼保管，名為真實淨。所謂淨人者，受此真實淨之白衣人也。展轉淨之作法如下：比丘有長衣（三衣外之衣），欲說淨之，則至一比丘所，手取其長衣，口云：「大德一心念，此是某甲長衣，未作淨，為淨故施與大德，為展轉淨故。」此時受彼請者乃言：「大德一心念，汝有此長衣，未作淨，為淨故與我，我今受之。」而此語次應問曰：「汝施與誰？」淨者答言：「某甲（淨主名字）施主。」於是彼比丘對淨者言：「大德一心念，汝是長衣，未作淨，為淨故施與我，我今受之，汝於某甲（第三者淨主）與是衣，某甲（淨主）已有，汝為某甲故善護持，著用隨因緣。」見行事鈔下一。



