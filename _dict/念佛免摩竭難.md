---
title: 念佛免摩竭難
source: deerpark.app
---

### 丁福保佛學大辭典

【傳說】五百賈客，入海採寶。值摩伽羅魚王開口，海水入其中，船去駛疾。船師問樓上人，汝見何等？答言：見三日出，白山羅列，水流奔趣，如入大坑。船師言是摩伽羅魚王開口也。一日是實日，兩日是魚目，白山是魚齒，水流奔趣，是入其口。我曹將了，宜各各求其天神，以自救濟。中有五戒之優婆塞，語眾人曰：吾等當共稱南無佛。佛為無上，能救苦厄，眾人一心同聲稱南無佛。是魚先世是佛破戒弟子，得宿命智，聞稱佛聲，心自悔悟，即合口。船人得脫。見大悲經三，譬喻經六，賢愚經六，智度論七，分別功德論中。


