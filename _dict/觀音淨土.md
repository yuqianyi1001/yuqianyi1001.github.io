---
title: 觀音淨土
source: deerpark.app
---
### 丁福保佛學大辭典

【界名】謂之補陀落山Potalaka，在印度之南海岸。千手經曰：「一時，釋迦牟尼佛，在補陀落山觀世音宮殿寶莊嚴道場中。」十一面觀自在菩薩儀軌經上曰：「一時，薄伽梵，住補陀洛山大聖觀自在宮殿中。」八十華嚴經六十八曰：「於此南方有山，名補怛洛迦。彼有菩薩，名觀自在。」西域記十（秣羅矩吒國南印度境）曰：「秣剌耶山東，有布呾洛迦山。山徑危險，巖谷欹傾，山頂有池，其水澄鏡，流出大河，周流遶山二十匝，入南海。池側有石天宮，觀自在菩薩，往來遊舍。」



