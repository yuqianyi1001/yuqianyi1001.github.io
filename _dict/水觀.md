---
title: 水觀
source: deerpark.app
---

**來源：三藏法數**

<p>謂作水想，想水成已，當作冰想，既見冰已，作琉璃想，此想成已，見琉璃地內外映徹，是名水觀。（梵語琉璃，華言青色寶。）</p>

**來源：丁福保佛學大辭典**

<p>【術語】一心觀想水，觀法成就，則在水得自然，于身之內外，現出水，亦得隨意，是為水定。楞嚴經曰：「月光童子白佛言：我憶往昔恒河沙劫有佛出世，名為水天，教諸菩薩修習水觀。（中略）我於是時初成此觀，但見其水未見無身。當為比丘，室中安禪。我有弟子，窺窗觀室。唯見清水，徧在室中，了無所見。童稚無知，取一瓦礫投於水內，激水作聲，顧眄而去。我出定後頓覺心痛，我自思惟：今我已得阿羅漢道，久離病緣，云何今日忽生心痛？將無退出，爾時童子捷來我所，說如上事。我則答言：汝更見水，可即開門，入此水中，除去瓦礫。童子奉教，後入定時，還復見水，瓦礫宛然，開門除去。我後出定，身質如初。」唐高僧傳（法進傳）曰：「法進常於寺後竹林坐水觀。家人取柴，見繩床上有好清水，拾兩白石安著水中。進暮還寺，覺背痛。問其家人，云安石子。語令明往可除此石，及旦進禪，家人還見如初清水，即除石子，所苦即愈。」</p>

**來源：佛光大辭典**

<p>(一)十六觀之一。出于觀無量壽經。又作水想觀、水相觀。見冰之映徹之相，而觀想極樂國土之琉璃地，即先觀水之澄清，次起冰想，見冰之映徹而作琉璃想，觀想淨土琉璃地之內外映徹。（參閱‘十六觀’396）</p><p>(二)觀水之意。又稱水三昧、水輪觀。即觀身中涕、唾、便利等與水性同一，與香水海並無差別。若觀法成就，則于水得自然，能隨意于身之內外現出水，稱為水定。﹝大佛頂首楞嚴經卷五﹞</p>
