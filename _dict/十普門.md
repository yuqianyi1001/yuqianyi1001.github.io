---
title: 十普門
source: deerpark.app
---

### 陳義孝佛學常見辭彙

慈悲普、弘誓普、修行普、斷惑普、入法門普、神通普、方便普、說法普、供養諸佛普、成就眾生普。



**來源：三藏法數**

﹝出觀音玄義﹞ 普，遍也。門，即能通之義。謂菩薩以圓融中道，妙觀通入，常住實際理地。故立此十門也。 〔一、慈悲普〕，慈能與樂，悲能拔苦。蓋菩薩即於一念之中，遍觀十界善惡苦樂，而起慈悲與拔之想。普令眾生離一切苦，得一切樂，故名慈悲普。（十界者，佛界、菩薩界、緣覺界、聲聞界、天界、人界、修羅界、餓鬼界、畜生界、地獄界也。） 〔二、弘誓普〕，弘者，廣也。誓者，制也。廣求勝法，制御其心也。謂菩薩依四諦境，發弘誓願。若見苦諦逼迫楚毒之相，緣此起誓，故言未度者令度。若見集諦迷惑繫縛，甚可哀傷，約此起誓，故言未解者令解。若見清淨之道，能出生死，至安樂地，欲示眾生，行此道故，乃言未安者令安。若見滅煩惱處，名為涅槃，約此起誓，故言未得涅槃者令得涅槃，故名弘誓普。（梵語涅槃，華言滅度。） 〔三、明修行普〕，行有五種不同：一者，聖行，謂戒定慧；二者，梵行，謂慈悲喜捨；三者，天行，謂證第一義天，由理成行故；四者，嬰兒行，謂示同三乘七方便人所修之行；五者，病行，謂示為六道之身，現有三障之相，此之次第。五行雖菩薩所修，而未名為普。如涅槃經云：復有一行，名如來行，所謂大乘大般涅槃。大乘是圓因，涅槃是圓果。菩薩能修此之一行，故名修行普。（慈悲喜捨，即四無量心也。第一義天者，天即天地自然之義，謂中道之理，無二無別，自然而然，非造作也。三乘者，聲聞乘、緣覺乘、菩薩乘也。七方便者，五停心，別相念處，總相念處，此三位名外凡；煖位、頂位、忍位、世第一位，此四位名內凡；是七方便位也。六道者，天道、人道、修羅道、餓鬼道、畜生道、地獄道也。三障者，業障、報障、煩惱障也。） 〔四、斷惑普〕，謂圓教菩薩，即觀中道，正破無明，無明既破，一切見、思塵沙之惑自然先斷，故名斷惑普。（見、思惑者，謂意根對法塵而起分別曰見；眼等五根對色等五塵而起貪愛曰思。塵沙惑者，謂眾生見、思之惑種類眾多，如塵若沙也。） 〔五、入法門普〕，謂二乘之人，若入一法門，則不能入二。此即歷別之行，證有階差。今菩薩圓修三諦，則無量法門，悉入其中，故名入法門普。（二乘者，聲聞乘、緣覺乘也。三諦者，真諦、俗諦、中諦也。） 〔六、神通普〕，神名天心，通名慧性。天然之性，徹照無礙，名為神通。謂羅漢天眼見大千世界，辟支佛見百佛國土，小教菩薩見河沙佛土，皆是限量之神通。圓教菩薩遍見法界，而無限極。所發六通，自在變現，無有限量，故名神通普。（羅漢，梵語具云阿羅漢，華言無學，又云無生。辟支，梵語具云辟支迦羅，華言緣覺。小教菩薩者，即藏、通二教菩薩也。六通者，天眼通、天耳通、他心通、宿命通、身如意通、漏盡通也。） 〔七、方便普〕，方，即方法。便，即便宜。修方便道，普化眾生也。謂二乘及小教菩薩方便化他，則止齊其所得，未名為普。圓教菩薩以真俗二諦為方便，照真，則以真身益物；照俗，則以應身赴機。資發中道，利十界機，故名方便普。 〔八、說法普〕，謂二乘及小教菩薩，不能一時遍答眾問，未得名普；今圓教菩薩，一音演法，殊方異類，皆悉得解，故名說法普。 〔九、供養諸佛普〕，謂菩薩之所供養，非止一佛、一國土，微塵諸佛，能以身命財及一切供具，周至十方，供養諸佛；乃至不可說不可說佛，無不供養，故名供養諸佛普。 〔十、成就眾生普〕，謂圓教菩薩饒潤成熟一切眾生，而無限量；譬如大雨，四方俱下，一切卉木叢林，遍令生長華果，悉皆成就，故名成就眾生普。



### 丁福保佛學大辭典

【名數】菩薩以圓融中道之妙觀，通入常住之實際理地，故立此立此十門。一、慈悲普，菩薩於一念中，徧觀十界之善惡苦樂，起慈悲與拔之想，普使眾生離一切苦，得一切樂，故名慈悲普。二、弘誓普，菩薩於四諦之境，發弘誓願，若見苦諦逼迫楚毒之相，則緣此起誓，故言未度者令度。若見集諦迷惑繫縛甚可哀傷者，則緣此起誓，故言未解者令解。若見滅諦，滅煩惱處為涅槃，則緣此起誓，故言未得涅槃者令得。若見道諦能出生死之苦，至於安樂之地，則緣此起誓，故言未安者令安。三、修行普，行有五種不同。一、聖行，謂戒定慧也，二、梵行，謂慈悲喜捨也，三、天行，謂由證第一義天之理而行也，四、嬰兒行，謂示三乘七方便大所修之行也，五、病行，謂示六道之身有三障之相也。此五行，菩薩雖修之，亦未名為普。涅槃經言：復有一行，名如來行，所謂大乘之大般涅槃也，大乘為圓因，涅槃為圓果，菩薩能修此一行，故名修行普。四、斷惑普，圓教之菩薩，即觀中道，正破無明，無明既破，則一切見思塵沙之惑，自然先破，故名斷惑普。五、入法門普，二乘之人，若入一法門，即不能入二，此即歷別之行，證有差降，今菩薩圓修三諦，則無量之法門，悉入其中。故名入法門普，六、神通普，羅漢之天眼，見三千大千世界，辟支佛見百佛之國土，小教之菩薩，見恒沙之佛土，皆是限量之神通也。今圓教之菩薩，徧見法界而無限局，所發之六通，自在變現，無有限量，故名神通普。七、方便普，二乘及小教菩薩之方便化他則但齊其所得，未名為普。圓教之菩薩，以真俗二諦為方便，照真時，則以真身益物，照俗時，則現應身趣機，資發中道，利一切眾生，故名方便普。八、說法普，二乘及小教之菩薩，不能一時普答眾問，未名為普。圓教之菩薩，一音演法，而殊方異類，悉得解之。故名說法普。九、供養諸佛普，菩薩之所供養不止於一佛一國土，於微塵數之諸佛，能以身命財及一切供具普至十方供養諸佛，故名供養普。十、成就眾生普，圓教之菩薩，饒潤成熟一切眾生，而無限量，譬如大雨，四方俱下，一切草木叢林，普生長華果，悉皆成就，故名成就眾生普。說詳觀音玄義下。



### 佛光大辭典

週遍之圓法，能通入實相，計有十法，稱為十普門。即：(一)慈悲普，眾生緣、法緣、無緣之三慈中，僅無緣之慈悲與實相同體，普遍一切任運相應，故以無緣為慈悲普。(二)弘誓普，無作四諦能收一切法，故依之發弘誓，名弘誓普。(三)修行普，依次第而行五行（聖、梵、天、嬰兒、病）謂之不普；若不依次第而行，一行即如來行，謂之普。(四)斷惑普，用一切智、道種智斷四住及塵沙之惑，如切枝條；若以一切種智斷無明除五住，則如除根本，故謂之普。(五)入法門普，二乘能了別諸地之定有淺深差別，僅中道王三昧不起滅定，含攝一切之三昧，故指入中道王三昧為入法門普。(六)神通普，羅漢、闢支佛之神通，其緣境偏狹；若緣實相而修，方為真神通，一發則一切發，故謂之普。(七)方便普，證悟實道以前之方便不謂之普，僅自證實道以後化用之方便能逗機利物，一時圓遍，故謂之普。(八)說法普，能以一妙音應十法界之機，隨其宜而令得解脫。(九)成就眾生普，無量之眾生遍滿十方之法界，時時能潤益之。(十) 供養諸佛普，能以一切供具身命財，普遍供養十方諸佛。此即中道實相之理遍通一切，無所壅塞，故諸佛菩薩乘此理，能開無量門，示現種種身，以拔一切眾生苦，成就菩提。初五普為自行，次三普為化他，後二普兼自行、化他兩意。﹝法華經文句卷十下、觀音經玄義卷下、法華玄論卷十﹞（參閱‘普門’4986）


