---
title: 七見
source: deerpark.app
---

### 三藏法數

﹝出華嚴孔目﹞ 分別曰見。謂外道於諸法中執己為是，以正為非，迷惑不解，失於正理，故有七種之見也。 〔一、邪見〕，謂無正信，誹謗正法，而於善惡果報，及正因緣所生善法，一切撥以為無，是為邪見。（正因緣者，謂眼等六根為因，色等六塵為緣，能生一切諸法，非如外道計從梵天生，或計從微塵生。此則為邪因緣也。） 〔二、我見〕，謂不知此身五蘊所成，虛假不實，妄計為身，強立主宰，恒執為我，是為我見。（五蘊者，色蘊、受蘊、想蘊、行蘊、識蘊，為五也。） 〔三、常見〕，謂不知己身及諸外物皆悉無常，終歸壞滅，而反妄計為常，是為常見。 〔四、斷見〕，謂不知諸法本性空寂，常住不壞，而反起斷滅之見，妄計此身死已不復更生，是為斷見。 〔五、戒盜見〕（亦名見取），謂不知如來正戒，而於邪戒中妄自分別，取以進行，如牛狗等戒，執取為實。得少功德，自以為足。私竊邪計，不修正因，是為戒盜見。（牛狗戒者，謂外道計前世從牛狗中來，即以食草噉穢為戒，而修苦行也。） 〔六、果盜見〕，謂不知正因正果，於不善事生妙善想，勤加精進，如以寒熱塗灰臥棘等事，執為正行。小有所得，私竊邪計，以為極果，是為果盜見。（寒熱塗灰臥棘者，謂外道寒則裸形自凍，熱則五熱炙身，或以灰塗身，或眠臥荊棘，自以為苦行，而求得果也。五熱者，謂四方是火，上則日也。） 〔七、疑見〕，謂於諸法，或執有我，或執無我，或執為常，或執非常等，心生猶豫，不能決了，是為疑見。



### 丁福保佛學大辭典

【名數】一邪見，二我見，三常見，四斷見，五戒盜見，六果盜見，七疑見。詳見三藏法數三十。



### 佛光大辭典

謂邪見、我見、常見、斷見、戒盜見、果盜見、疑見等七種妄見。不解正理，以非為是，以邪為正，不正確之推度堅執，稱為見。邪見者，否定善惡、因果之理。我見者，不知此身為五蘊假和合，妄計有我之主宰。常見者，不知己身及外物皆無常，終歸壞滅，而妄執其為常住不變。斷見者，不知諸法本性常住不壞，反起斷滅之見，妄計此身死已不復續生。戒盜見又作見取見，不知如來之正戒，妄執牛戒、狗戒等為實，不修正因。果盜見者，不知正因正果，以不善為妙善，以塗灰、臥棘等苦行為正行，以少有所得妄計為得極果。疑見者，于諸諦理心生疑慮，猶豫不決。﹝華嚴孔目章卷三、大明三藏法數卷三十﹞


