---
title: 普賢如來
source: deerpark.app
---
### 丁福保佛學大辭典

【佛名】在金剛界或以名果上之大日如來，或以名因位之普賢菩薩。名大日者，依於大日普賢證成善願行之義。名為普賢如來又名普賢法身。若依主伴互具之義，則三十七尊總稱為普賢如來也。日本安然之瑜祇經疏，依於此義而總稱三十七尊為普賢如來。瑜祇經曰：「金剛界普賢如來。」同疏曰：「三十七尊，皆名普賢。」略出經四曰：「普賢法身。徧一切無始無終無生滅。」菩提心論曰：「其圓明則普賢身也，亦是普賢心也，與十方諸佛同之。亦乃三世修行，證有前後，及達悟已，無去來今。」同初心鈔下曰：「普賢身心者，約之可指大日身心，大日名大普賢故。」又名普賢者，為示大日如來久已成道，為諸眾生今始成道，又因中有果，故因中說果，稱普賢之身為如來。金剛頂經疏一曰：「婆伽梵大菩提心，普賢大菩薩。」同疏三曰：「婆伽梵者果號也。大菩提心大菩薩者是即因號，今以果號號因種者，為顯毘盧遮那雖久成道為諸眾生示適今證，故號因位，又云因必有果故以為名。」



