---
title: 十住
source: deerpark.app
---
### 佛光大辭典

又作十地住、十法住、十解。菩薩修行之過程分為五十二階位，其中第十一至第二十階位，屬于‘住位’，稱為十住，即：(一)初發心住，又作波藍耆兜波菩薩法住、發意住，謂上進分善根之人以真方便發起十信之心，信奉三寶，常住八萬四千般若波羅蜜，受習一切行、一切法門，常起信心，不作邪見、十重、五逆、八倒，不生難處，常值佛法，廣聞多慧，多求方便，始入空界，住于空性之位；並以空理智心習古佛之法，于心生出一切功德。(二)治地住，又作阿^浮菩薩法住、持地住，謂常隨空心，淨八萬四千法門，其心明淨，猶如琉璃內現精金；蓋以初發之妙心，履治為地，故稱之。(三)修行住，又作渝阿^菩薩法住、應行住，謂前之發心、治地二住之智俱已明了，故遊履十方而無障礙。(四)生貴住，又作^摩期菩薩法住，謂由前之妙行，冥契妙理，將生于佛家為法王子；即行與佛同，受佛之氣分，如中陰身，自求父母，陰信冥通，入如來種。(五)方便具足住，又作波渝三般菩薩法住、修成住，謂習無量之善根，自利利他，方便具足，相貌無缺。(六)正心住，又作阿耆三般菩薩法住、行登住，謂成就第六般若，故非僅相貌，且心亦與佛同。(七)不退住，又作阿惟越致菩薩法住、不退轉住，謂既入于無生畢竟空界，心常行空無相願，身心和合，日日增長。(八)童真住，又作鳩摩羅浮童男菩薩法住，謂自發心起，始終不倒退，不起邪魔破菩提之心，至此，佛之十身靈相乃一時具足。(九)法王子住，又作渝羅^菩薩法住、了生住，自初發心住至第四之生貴住，稱為入聖胎；自第五之方便具足住至第八之童真住，稱為長養聖胎；而此法王子住則相形具足，于焉出胎；猶如從佛王之教中生解，乃紹隆佛位。(十)灌頂住，又作阿惟顏菩薩法住、補處住，謂菩薩既為佛子，堪行佛事，故佛以智水為之灌頂；猶如剎帝利王子之受權灌頂。已至灌頂住之菩薩即具有三別相：(1)度眾生，謂堪能修行，成就十種智，而能度眾生。(2)得甚深所入之境界，一切眾生乃至第九法王子住之菩薩亦不能測量其境界。(3)廣學十種智，了知一切法。﹝舊華嚴經卷八菩薩十住品、菩薩本業經十地品、菩薩瓔珞本業經卷下釋義品、十住斷結經卷一至卷四、大乘義章卷十四﹞



### 三藏法數

﹝出楞嚴經﹞ 謂菩薩約位進修，以妙覺為本，此覺由信而入，入則能住，故自發心住至灌頂住，通為十種也。 〔一、發心住〕，謂由前十信，相躡進修，作真方便，顯發十住之心，此心真精，發本明耀，令彼十信之用，於明耀中，遍互涉入，圓成一心之德。經云：以真方便，發此十心，心精發輝，十用涉入，圓成一心，名發心住。（十用，即十信之用也。） 〔二、治地住〕，謂由前所發之心，淨如琉璃；所證之理，顯若精金。因此妙心，契於理地。經云：心中發明，如淨琉璃，內現精金，以前妙心，履以成地，名治地住。（梵語琉璃，華言青色寶。履，即治也，亦造入之義。） 〔三、修行住〕，修行者，起行造心也。謂前發心、治地二住之智，俱已明了；由明了故，遍修諸行，皆無留礙。經云：心地涉知，俱得明了，遊履十方，得無留礙，名修行住。（十方者，四方四維上下也。） 〔四、生貴住〕，謂由前妙行，冥契妙理，將生佛家，為法王子。故曰生貴。經云：行與佛同，受佛氣分；如中陰身，自求父母，陰信冥通，入如來種，名生貴住。（中陰者，謂現身已謝，後身未生，於此之中，識未託胎之時也。） 〔五、方便具足住〕，謂由前妙行，既與佛同，則自行利他，善巧方便，具足不缺。經云：既遊道胎，親奉覺胤，如胎已成，人相不缺，名方便具足住。（道胎者，謂道果之胎，以喻菩薩之入聖道也。覺胤者，覺即是佛，謂佛之胤嗣也。） 〔六、正心住〕，謂前行相，雖與佛同，心相有異，未名正心。至此，則心相不異，方名為正。經云：容貌如佛，心相亦同，名正心住。 〔七、不退住〕，謂前心行二相，既與佛同，則佛身、佛心，二種合成，日以滋益，漸漸增長，唯進無退。經云：身心合成，日益增長，名不退住。 〔八、童真住〕，體微曰童，謂其體雖微，已具佛十身靈妙之真相矣。經云：十身靈相，一時具足，名童真住。（十身者，菩提身、願身、化身、力持身、相好莊嚴身、威勢身、意生身、福德身、法身、智身也。） 〔九、法王子住〕，謂自發心至生貴，名入聖胎；自方便具足至童真，名長養聖胎；至此長養功成，名出聖胎。既出胎已，則為佛之真子，而繼紹佛種也。經云：形成出胎，親為佛子，名法王子住。 〔十、灌頂住〕，謂表菩薩既成佛子，堪行佛事。佛以智水而灌其頂，猶如剎利、轉輪王之子受職，而父王以大海水灌其頂也。經云：表以成人，如國大王，以諸國事，分委太子。彼剎利王世子長成，陳列灌頂，名灌頂住。（剎利，梵語具云剎帝利，華言田主。）

會理之心，安住不動，名之為住。一發心住、二治地住、三修行住、四生貴住、五具足方便住、六正心住、七不退住、八童真住、九法王子住、十灌頂住。



### 陳義孝佛學常見辭彙

菩薩五十二位修行中，第二個十位名十住，因信心既立，能住佛地也。又因發起大心，趣入妙道，故又名十發趣。一、發心住。以真方便，假十信之用，圓成一心，名發心住。二、治地住。以前妙心，履以成地，則一切皆治，名治地住。三、修行住。心所涉知，俱得明了，遍修諸行，皆無留礙，名修行住。四、生貴住。冥契妙理，行與佛同，氣分感通，成如來種，名生貴住。五、方便具足住。自利利他，方便具足，名方便具足住。六、正心住。心念同佛，惟得其正，名正心住。七、不退住。身心增長，無有退缺，名不退住。八、童真住。佛之十身靈相，一時具足，如童真之可貴，名童真住。九、法王子住。長養聖胎，紹隆佛種，堪作法王之子，名法王子住。十、灌頂住。菩薩既為佛子，佛以智水灌頂，藉表成人，名灌頂住。



### 丁福保佛學大辭典

【術語】亦名十地。入理般若名為住。住生功德名為地。謂既得信後進而住於佛地之位也。一、發心住，以真方便發起十住心，涉入十信之用，圓成一心之位也。二、治地住，心之明淨，如琉璃內現精金，以前之妙心履治為地也。三、修行住，涉知前地俱已明了，故遊履十方而無留礙也。四、生貴住，與佛同受佛之氣分，彼此冥通，入於如來種也。五、方便具足住，自利利他，方便具足，相貌無所缺也。六、正心住，非僅相貌，而心相亦與佛同也。七、不退住，身心合成，日日長增也。八、童真住，佛之十身靈相一時具足也。九、法王子住，由初發心至第四生貴，皆名入聖胎，由第五至第八，名為長養聖胎。而於此第九，則相形具足而出胎也。十、灌頂住，菩薩既為佛子，堪行佛事，則佛以智水灌頂，如剎利王子之受職灌頂也。參照五十二位條。

參照：<a href="/dict/佛">佛</a>

參照：<a href="/dict/佛">佛</a>

參照：<a href="/dict/五十二位">五十二位</a>



