---
title: 衛世師
source: deerpark.app
---

### 丁福保佛學大辭典

【流派】見勝論宗條。

參照：<a href="/dict/勝論宗">勝論宗</a>

【流派】又曰鞞世師。新稱吠世史迦Vaiśeṣika，譯曰勝。古仙所造之論名。成劫末，人壽無量歲時，有外道出世，名嗢露迦，譯曰鵂鶹。又號羯拏僕，譯曰食米齋。此人多年修道，成就五通。證六句義為宗，因而造論，名吠世史迦，此譯曰勝論。以諸論無匹故也。以彼為勝論之師，故亦稱勝論師。其後裔有慧月，更加四句義為十句義。十句義論是也。玄應音義十曰：「衛世師，此語訛略也。應言鞞崽迦論，此云勝。其論以六句義為宗，舊云六諦。」慧琳音義二十六曰：「衛世師此云無勝，外道論也。」唯識述記一末曰：「吠世史迦，此翻為勝。造六句論，諸論罕匹，故云勝也。或勝人所造，故名勝論。舊云衛世師，或云鞞世師，皆訛略也。（中略）多年修道，遂獲五通，謂證菩提，便欲入滅。但嗟所悟未有傳人，愍世有情癡無慧目，乃觀七德，授法令傳：一生中國，二父母俱是婆羅門姓，三有般涅槃性，四身相具足，五聰明辨捷，六性行柔和，七有大悲心。經無量時無具七者，後住多劫。波羅痆斯國有婆羅門，名摩納縛迦，此云儒童。其儒童子名般遮尸棄，此云五頂。頂髮五旋，頭有五角。其人七德雖具，根熟稍遲。既染妻孥，卒難化度。經無量歲，伺其根熟。後三千歲，因入戲園與其妻室競華相忿，鵂鶹因之乘通化之，五頂不從，仙人且返。又三千歲，化又不得。更三千年，兩競尤甚。相厭既切，仰念空仙。仙人應時神力化引，騰空迎往所住山中，徐說所悟六句義法：一實，二德，三業，四有，五同異，六和合，（中略）後其苗裔名為慧月，立十句義。」


