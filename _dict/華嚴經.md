---
title: 華嚴經
source: deerpark.app
---

### 丁福保佛學大辭典

【經名】大方廣佛華嚴經之略名。大方廣為所證之法，佛為能證之人，證得大方廣理之佛也，華嚴二字為喻此佛者。因位之萬行如華，以此華莊嚴果地，故曰華嚴。又佛果地之萬德如華，以此華莊嚴法身，故曰華嚴。華嚴略策曰：「大方廣者，所證法也。佛華嚴者，能證人也。大以體性包含，方廣乃業用周徧，佛謂果圓覺滿。華喻萬行披敷，嚴乃飾法成人，經乃貫穿常法。」四教儀集註上曰：「因行如華，莊嚴果德。」此華譬因行也。探玄記一曰：「佛非下乘，法超因位，果德難彰，寄喻方顯。謂萬德究竟，環麗猶華，互相交飾，顯性為嚴。」此華譬果德也。大日經疏曰：「華有二種：一者萬行華。二者萬德行。」


