---
title: 四難
source: deerpark.app
---

### 陳義孝佛學常見辭彙

值佛難、說法難、聞法難、信受難。



### 三藏法數

﹝出法華經文句﹞ 〔一、值佛難〕，謂眾生因無始惑業，輪迴六道之中，四趣不得見佛聞法，固不在言；設得人身，若生在東西北三洲者，佛不出現於彼，皆不見佛；得生南洲，而或居邊地，或著邪見，佛雖出世，如是等人亦不得見佛；而況佛不常出，值遇良難。故經云：諸佛興出世，懸遠值遇難。此舉人之值佛難也。（六道者，天道、人道、修羅道、餓鬼道、畜生道、地獄道。四趣，但除人、天也。） 〔二、說法難〕，謂如來出世，本欲便說大乘之法，蓋緣機器不純，不得已而權說三乘之法，委曲調停，方堪入實，所以歷四十餘年，更三百餘會。最後至於法華會上，方顯真實。故經云：正使出於世，說是法復難。此舉大法之難說也。 〔三、聞法難〕，謂一乘圓頓之法，微妙甚深，難解難入，非利根上智之士，聞則惑耳驚心，生疑起謗。如法華會上，五千人等，雖梵音盈耳，猶乃退席而去。故經云：無量無數劫，聞是法亦難。此舉聞法難也。 〔四、信受難〕，謂一乘圓頓之法，唯談中道實相之理，乃是果佛所證；非彼三乘所知。然如來出世，直欲人人信受此法，以致四十餘年，漸次調停。後至法華會上，佛初為上根之人作法說，唯身子得悟；次為中根之人作譬喻說，唯四大弟子得悟；又次為下根之人作宿世因緣說，千二百聲聞方始得悟。故經云：能聽是法者，斯人亦復難。此舉信受難也。（法說者，作三乘一乘而說。譬喻說者，作三車一車而說。故文句云：上根已悟，中下未了。故須作喻，還譬上法也。宿世因緣者，如為陳如明繫珠緣而領解；阿難引空王緣而授記之類。四大弟子，即須菩提、迦旃延、迦葉、目犍連也。）



### 丁福保佛學大辭典

【名數】一值佛難，二說法難，三聞法難，四信受難。見法華文句五。



### 佛光大辭典

(一)指值遇佛陀出世、佛陀說法華經、聽聞法華經、聽聞法華經後能信受等四事，乃甚為稀有難得，故稱四難。此說出自法華經卷一方便品。據法華經文句卷五上、大明三藏法數卷十六等釋之：(一)值佛難，眾生因無始惑業，輪回六道之中，若生于修羅、餓鬼、畜生、地獄等四趣，固不得見佛聞法；若得人身，卻生于佛不出現之東、西、北三洲，或生于南洲之邊地，或執著邪見等，故佛雖出世，眾生亦不得見佛，何況佛不常出世，此稱為值佛難。(二)說法難，如來出世，本欲說大乘之法；然以眾生根器不純，不得已而權說三乘之法，故歷四十餘年，經三百餘會，最後至法華會上方顯真實，皆因大法難說之故。(三)聞法難，一乘圓頓之法，微妙甚深，難解難入，若鈍根者聞之，則惑耳驚心，生疑起謗，如法華會上之五千人等，雖梵音盈耳，猶退席而去。(四)信受難，一乘圓頓之法唯談中道實相之理，此乃果佛所證，非三乘所知，故如來于法華會上，先後作三乘、一乘之法說及三車、一車之譬喻說，並以宿世因緣說，而使上根、中根、下根之人皆得信受證悟，是為信受難。此外，法華經玄贊卷四末，以佛出、說法、難聞、能聽之四希為四難。另北本大般涅經卷二十三所舉六難處之說，與四難有共通之點。﹝法華義疏卷四﹞（參閱‘六難’1312）

(二)指修菩薩行之四種困難。據華嚴經疏卷六所舉，即：(一)背己利世難。背己利世，謂違背私欲而利益世人。(二)行相唯苦難，行相唯苦，謂不追求世間之欲樂，為利益眾生而修苦行。(三)處經諸有難，處經諸有，謂為利益眾生，而經歷諸種苦處。(四)時劫無量難，時劫無量，謂菩薩為求無上佛果，兼修利他之行，故所經歷之時劫無量。


