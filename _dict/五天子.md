---
title: 五天子
source: deerpark.app
---
### 丁福保佛學大辭典

【名數】五淨居天子之意也。又曰五淨居天，五淨居眾，五那含天子，淨居天。或單曰五天。居胎藏界曼荼羅外金剛部東方最北邊之五尊也：一、自在天子，二、普華天子，三、光鬘天子，四、意生天子，五、名稱遠聞天子。大日經疏第五曰：「次於東方最近北邊布列五淨居眾。第一自在天子，第二普華天子，第三光鬘天子，第四意生天子，第五名稱遠聞天子。當次第列之。其印相具如圖說。阿闍梨言：此是五那含天子耳，過此已上有菩薩受佛職處，亦名淨居天，多是一生補處菩薩，是第二院所攝，非此中所明也。」其間意生天子又稱滿意天子，名稱遠聞天子又名徧音聲天子。如其次第。配於色究竟天，善見天，善現天，無熱天，無煩天。其印相則如大日經第四密印品曰：「以智慧手承頰，是自在天印。即以此印令風火輪差戾伸之，是普華天子印。同前印，以虛空輪在於掌中，是光鬘天子印。同前印以虛空風輪，作持華相，是滿意天子印。以智慧手虛空水輪相加，其風火輪地輪，皆散舒之，以掩其耳，是徧音聲天印。」同經第五秘密漫荼羅品曰：「淨境界之行，所謂淨居天。置彼諸印相，佛子應諦聽。所謂思惟手，善手及笑手，華手虛空手，畫之如法則。」大日經疏第十六解之曰：「思惟手謂稍屈地水指向掌，餘三指散舒如三奇杖，稍側頭，屈手向裏，以頭指指頰。善手謂手施無畏，皆用左手，右亦得也，妙好義也。笑手謂迴思惟手當心前，令三指向上也。花手以風空捻花，而申三指。其三指或仰掌舒之，或竪舒皆得。虛空掌，謂側右手，散指而在空中。」



