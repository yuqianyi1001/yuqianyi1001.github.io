---
title: 五遍行
source: deerpark.app
---
### 佛光大辭典

唯識家所立六位心所之一。指週遍于一切心王、心所而相應之五種心所，即觸（梵sparśa  ）、作意（梵manasi -kāra ）、受（梵vedanā  ）、想（梵saṃjñā  ）、思（梵cetanā  ）等五者。此五心所皆具四種一切之義，即：(一)一切性，遍于善、惡、無記等三性之心而起，故謂一切性。(二)一切地，遍于三界九地或有尋有伺、無尋有伺、無尋無伺等三地而起，故謂一切地。(三)一切時，又分為三義：(1)于一切有心之中皆具有此義，此系就‘自他’相待之情形而言，即‘他’之一切心若起，則‘自’心必與之相應而起；而一切之有心莫不具有此自他相待之性質。(2)自無始以來皆不間斷。(3)緣一切境時皆起。(四)一切俱，此五遍行相互俱生，故謂一切俱。此五心所之外，無一具有如是四一切者，故唯立此五者而稱為遍行。于薩婆多部，除上記五心所之外，別加欲、慧、念、勝解、三摩地等五別境，而立十心所之說，是為大地法。﹝成唯識論卷三、卷五、瑜伽師地論卷三、大乘五蘊論、顯揚聖教論卷一、大乘阿毗達磨雜集論卷一、大乘百法明門論﹞



### 丁福保佛學大辭典

【名數】周徧於一切心王心所而相應之五種心所也。一作意、二觸、三受、四想、五思。成唯識論第三曰：「此識與幾心所相應，常與觸、作意、受、想、思、相應，阿賴耶識，無始時來，乃至未轉，於一切位，恒與此五心所相應，以是徧行心所攝故。」又第五曰：「復以四一切辨五差別，謂一切性及地時俱，五中，徧行具四一切。」即是。此中具四一切者，此作意等五心所，徧於善等三性而起，故云一切性；徧於三界九地或有尋等三地而起，故云一切地；一切有心皆有，或自無始不斷，或緣一切之境，故云一切時；定俱生，故云一切俱。此五心所外，無一具如是四一切者，故唯立此五者而名為徧行。但薩婆多部合此五者及五別境（欲、慧、念、勝解、三摩地），立十心所而名為大地法。又出於瑜伽師地論第三等。



