---
title: 泰山府君
source: deerpark.app
---
### 佛光大辭典

(一)梵名Citragupta  。音譯質多羅笈多。意譯奉教官。指冥界主宰者閻魔王之記錄官。為密教胎藏界曼荼羅之外金剛部院閻魔天主伴十六位之一。率領鬼眾，侍閻魔天，左持人幢，右執筆。常使役鬼類察知人類善惡諸業，記錄于簿冊，人死至閻魔王處時，生前所作諸業，悉依其記錄對證。﹝大日經疏卷六、燄羅王供行法次第、法苑珠林卷六十二、古今圖書集成山川典第十三﹞

(二)我國泰山之神，專司冥府。日本陰陽道將其附會為素盞鳴尊而祈求壽福。



### 丁福保佛學大辭典

【天名】又曰太山府君，本為道家所起之名，道家以泰山之神為泰山府君。於佛家為十王經所說十王之第七閻魔王之書記，記人善惡。又掌大海底西北沃燋石下熱惱大地獄。此獄縱廣五百由旬。并設十六小地獄。罪鬼入此獄期滿後，轉解第八殿收獄查治。焰羅王行法次第曰：「若欲消除疫病氣病瘧病者，可供太山府君。」胎曼大鈔六曰：「或記曰：太山府君，亦名奉教官，肉色，左手持人頭幢，右手持書，於閻魔王斷罪處記善惡業作天也。」十王經注五曰：「太山王者。詩云：太山不讓塊，大海不厭涓露。如積塵成山賞少善，如微滴成海記少惡，故云太山王也。即是炎魔王之太子也，又云太山府君，又云奉教者，又云深沙大王。」



