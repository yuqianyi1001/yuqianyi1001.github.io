---
title: 三種觀法
source: deerpark.app
---

**來源：三藏法數**

<p>﹝出止觀義例﹞ 三種觀法者，謂修行用觀之法也。前托事、附法二種，乃是天台智者大師講法華經時，為座下聽眾，有修觀行者，隨歷一事，皆以觀法表對，令其修習，名托事觀；或遇一切法相處，亦附彼法相立其觀法，令其修習，名附法觀。後之一種，專約行門。復說摩訶止觀，兼明諸經所有行法，名約行觀。故有三種之不同也。 〔一、托事觀法〕，謂托王舍、耆闍崛山等事而為觀也。名從事立，借事為觀，以導執情，故名托事觀。（王舍等事，表對觀法者，王表心王，舍表五陰舍，即是令觀五陰也。梵語耆闍崛，華言靈鷲。若表對者，靈表心王，鷲表受想行，山表色陰，亦是令觀五陰也。） 〔二、附法觀法〕，謂附四諦等法，入一念心，以為觀法，故名附法觀。（四諦者，苦諦、集諦、滅諦、道諦也。） 〔三、約行觀法〕，謂專約行門而修觀也。故止觀義例云：唯於萬境觀一心，萬境雖殊，妙觀理一，故名約行觀。</p>

**來源：丁福保佛學大辭典**

<p>【名數】天台所立觀心之法規，有三種：一、託事觀，又名歷事觀，事相一一入於心而於實理成觀也。如觀王舍城為心王，觀萬二千聲聞於十二入各具千如而為萬二千。文句一曰：「一一句入心成觀，故云觀與經合。」輔行二曰：「槃特掃帚。支佛華飛。並是託事具理之明文也。」四釋中之觀心釋是也。二、附法觀，佛所說之四諦十二因緣等法門入於心而觀實理也。是亦如前不別限定能觀之智與所觀之境。釋籤一曰：「觀心者，隨聞一句，攝事成理，不待觀境，方名修觀。」三、約行觀，又名從行觀，直達觀。一念之心，定為所觀之境，於其心性觀為即空即假即中也。就之而立十乘，是為異於前二而專於觀行者，故又名從行或約行。配此三種於三大部，則文句者託事觀也，玄義者附法觀也，止觀者約行觀也。止觀義例下曰：「夫三觀義唯三種：一者從行，唯於萬境觀於一心。萬境雖殊，妙觀理等，如觀陰等，即其意也。二約法相，如約四諦五行之文，入一念心。以為圓觀，三託事相，如王舍耆闍，名從事立，借事為觀，以導執情。」</p><p>【名數】見觀法條。</p><p>參照：<a href="/dict/觀法">觀法</a></p>
