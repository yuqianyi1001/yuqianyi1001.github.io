---
title: 八部般若
source: deerpark.app
---

### 三藏法數

﹝出般若經﹞ 梵語般若，華言智慧。佛於第四時中所說之經既多，法亦不一，故有八部之名焉。 〔一、大品般若〕，謂佛演說五蘊、十二入、十八界、三十七道品等法，皆從六波羅蜜生。其般若波羅蜜最大、最勝、最為第一，餘之五度，若無般若導達，則不得名為波羅蜜也。以其卷帙多故，是名大品般若。（五蘊者，色蘊、受蘊、想蘊、行蘊、識蘊也。十二入者，眼入、耳入、鼻入、舌入、身入、意入、色入、聲入、香入、味入、觸入、法入也。十八界者，眼界、色界、眼識界；耳界、聲界、耳識界；鼻界、香界、鼻識界；舌界、味界、舌識界；身界、觸界、身識界；意界、法界、意識界也。三十七道品者，觀身不淨、觀受是苦、觀心無常、觀法無我，是四念處。已生惡，令永斷；未生惡，令不生；已生善，令增長；未生善，令得生，是四正勤。欲如意足、念如意足、精進如意足、思惟如意足，是四如意足。信根、精進根、念根、定根、慧根，是五根。信力、精進力、念力、定力、慧力，是為五力。念覺分、擇法覺分、精進覺分、喜覺分、除覺分、定覺分、捨覺分，是七覺分。正見、正思惟、正語、正業、正命、正精進、正念、正定，是八正道。已上諸法總為三十七道品也。梵語波羅蜜，華言到彼岸。六波羅蜜者，一布施、二持戒、三忍辱、四精進、五禪定、六智慧也。） 〔二、小品般若〕，謂與前大品所說之法，大要是同，因對大品，以其卷帙少故，是名小品般若。 〔三、放光般若〕，謂世尊入于三昧，從足千輻輪相，放大光明，上至肉髻及諸毛孔中，皆放光明，遍照十方國土，為諸菩薩而說此經，是名放光般若。（梵語三昧，華言正定。） 〔四、光讚般若〕，光，即光明；讚，即講說。謂佛從舌本出無數光明，照三千界，其光明中自然而現無數金蓮華，其蓮華上各有諸佛講說此經，是名光讚般若。（三千界者，小千、中千、大千也。） 〔五、道行般若〕，謂佛說法，令諸眾生聞者喜樂，展轉相告，於中受學成就道行，是名道行般若。 〔六、金剛般若〕，金剛，喻也。般若，法也。以金剛之貞，至堅至利、能斷難斷，能碎萬物。譬喻般若空慧，能斷諸眾生難斷之惑，是名金剛般若。 〔七、勝天王般若〕，勝天王問佛云：菩薩摩訶薩云何修學一法，通達一切法？佛即答云：菩薩摩訶薩修學般若波羅蜜經，則能通達檀波羅蜜乃至智波羅蜜等。此經由勝天王發問而說，是名勝天王般若。（菩薩，梵語具云菩提薩埵，華言覺有情。梵語摩訶，華言大。梵語檀，華言施。） 〔八、文殊問般若〕，文殊師利白佛言：我觀如來不異相、不動相、不作相、無生相、無滅相、不有相、不無相等。佛即答云：若能如是見於如來，心無所取、亦無不取等，甚為希有。此經因文殊發問而說，是名文殊問般若。（梵語文殊師利，華言妙德。）



### 丁福保佛學大辭典

【名數】又以八部總該般若。金剛仙論一曰：「有感應應世，故說八部般若。以十種義，釋對治十。其第一部十萬偈（大品是），第二部二萬五千偈（放光是），第三部一萬八千偈（光讚是），第四部八千偈（道行是），第五部四千偈（小品是），第六部二千五百偈（天王問是），第七部六百偈（文殊是），第八部三百偈（金剛般若）。」如經本所見，閱藏知津所云之大品，放光，光讚，其文雖有具異，然為同一經本，以之配於三部，非也。故天台之金剛疏及嘉祥之仁王經疏，皆以為八部中第一第二之經本未渡，取第三之光讚亦名之曰大放光。是為第三部。又八部中第四之道行與第五之小品為同本異譯。大般若之第四分也。故嘉祥名第四分為小品或道行云。

【名數】般若經之部類有八部。見般若條。

參照：<a href="/dict/般若">般若</a>



### 佛光大辭典

佛于第四時中，所說之經甚多，法亦不一，故有八部之名。據大明三藏法數卷三十一載，八部般若即：(一)大品般若，指佛演說五蘊、十二入、十八界、三十七道品等法，皆從六波羅蜜生，其般若波羅蜜最大最勝，最為第一，其餘五度若無般若導達，則不得名為波羅蜜。以其卷帙多，故稱大品般若。(二)小品般若，指與大品所說之法，大要相同，因對大品，以其卷帙較少，故稱小品般若。(三)放光般若，指世尊入于三昧，從足千輻輪相放大光明，上至肉髻及諸毛孔中，皆放光明，遍照十方國土，為諸菩薩而說此經，故稱放光般若。(四)光贊般若，光，即光明；贊，即講說。指佛從舌根出無數光明，照三千界，其光明中，自然而現無數金蓮花，其蓮花上各有諸佛講說此經，故稱光贊般若。(五)道行般若，指佛說法，令諸眾生聞者喜樂，展轉相告，于中受學，成就道行，故稱道行般若。(六)金剛般若，以金剛之性，至堅至利，能斷難斷，能碎萬物，比喻般若空慧，能斷諸眾生難斷之惑，故稱金剛般若。(七)勝天王般若，此經由勝天王發問而說，故稱勝天王般若。(八)文殊問般若，此經因文殊師利發問而說，故稱文殊問般若。


