---
title: 本跡二門
source: deerpark.app
---

**來源：丁福保佛學大辭典**

<p>【名數】諸家釋法華經無不大判之以本地門垂迹門之二門，一經二十八品中，前十四品為迹門之序正流通，後十四品為本門之序正流通。迹門之法華，謂釋迦如來成道後至法華會座之間四十餘年諸經之說法，三乘法為方便，一乘法為真實（方便品之正說），所說之教理上開權顯實也，本門之法華，謂釋迦之身，生於王宮，成道於伽耶，以至於今，此佛身非我之實身，為我久遠實成之法身，為濟度眾生，一時垂迹，現伽耶成道之應身而已（壽量品之正說），佛自己之身上開迹顯本也。然由斯開迹顯本上觀之，則法華以前至法華上開權顯實之說法，悉為垂迹身之垂迹說。故後半謂為本門法華。此本迹之義，為佛身上真應二身或法應二身之關係，故此義雖瀰滿於法華已前之諸大乘經，然是惟對於大乘菩薩之說，未對於二乘凡夫而明之，對於二乘凡夫，且就釋迦之身而開說證明之者，惟本門法華之所說耳。再如菩薩之授記作佛，爾前之諸經雖不少，然聲聞之授記，則以迹門法華為根本。</p>
