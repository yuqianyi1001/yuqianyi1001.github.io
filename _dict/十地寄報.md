---
title: 十地寄報
source: deerpark.app
---

**來源：三藏法數**

﹝出華嚴經﹞ 十地寄報者，謂十地菩薩，寄生諸天王等報也。昔金剛藏菩薩為眾說十地菩薩修行法門，自行化他，成大功德，感報多作諸天王等，威力自在，化導眾生，令修善法也。 〔一、閻浮提王〕，梵語閻浮提，華言勝金洲。謂歡喜地菩薩，修行初地法門，成大功德，多作閻浮提王，掌護正法，諸所作業，念佛法僧，能大惠施周給孤露，以法化世一切眾生，令修善行，統領閻浮，故云閻浮提王。 〔二、轉輪聖王〕，謂離垢地菩薩，修行二地法門，成就功德，多作轉輪聖王，為大法主，王四天下，有自在力，能除眾生破戒之垢，以善方便，令其安住十善道中；為大施主，周遍給濟，諸所作業，念佛法僧；在大眾中，為首為勝；受金輪寶，統領四洲，故云轉輪聖王。（四天下者，東弗于逮、南閻浮提、西瞿耶尼、北鬱單越，即四洲也。十善者，不殺、不盜、不邪婬、不妄語、不兩舌、不惡口、不綺語、不貪、不瞋、不邪見也。） 〔三、忉利天王〕，梵語忉利，華言三十三，即帝釋天主，居須彌山頂。謂發光地菩薩，修行三地法門，成大功德，多作三十三天之主。以大方便，化諸眾生，及諸天眾，捨離貪欲，住於善道，故云忉利天王。（帝釋，梵語釋提桓因，華言能天主；言帝釋者，華梵雙舉也。梵語須彌，華言妙高。） 〔四、夜摩天王〕，梵語夜摩，華言時分。以其時時唱快樂故也。謂焰慧地菩薩，修行四地法門，具大功德，多作夜摩天王。以善方便，除眾生惑，令住正見，諸所作業，念佛法僧；統領天眾，隨所應度，不失於時，故云夜摩天王。 〔五、兜率陀天王〕，梵語兜率陀，華言知足。以其於五欲塵境，能知足故也。謂難勝地菩薩，修行五地法門，集諸功德，多作兜率陀天王。能伏一切外道邪見，令諸眾生，住實諦中，諸所作業，念佛法僧，統領天眾，常令自他恒念知足，故云兜率陀天王。 〔六、善化天王〕，謂現前地菩薩，修行六地法門，成就功德，多作善化天王。所作自在，一切聲聞難問，無能退屈，統領天眾，善能教化，令他除滅我慢之心，故云善化天王。 〔七、自在天王〕，謂遠行地菩薩，修行七地法門，具足菩提功德大願，多作自在天王。善為眾生說所證法，令其得入，無有退轉；統領天眾，善行教化，皆得自在，故云自在天王。 〔八、大梵天王〕，梵，梵語具云梵迦夷，華言淨身。謂不動地菩薩，修行八地法門，成大功德，多作第二禪大梵天王，主千世界，能為聲聞、辟支佛等，善說諸義，普運慈心，放大光明，照千世界，令諸眾生得大自在，故云大梵天王。（辟支，梵語具云辟支迦羅，華言緣覺。） 〔九、大梵天王〕，謂善慧地菩薩，修行九地法門，獲大神通，多作第三禪大梵天王，主二千世界，能為聲聞、緣覺及菩薩眾，分別演說波羅蜜行，所有難問，無能屈者；身出光明，照二千界，除諸昏暗，饒益眾生，故云大梵天王。（梵語波羅蜜，華言到彼岸。） 〔十、摩醯首羅天王〕，梵語摩醯首羅，華言大自在。謂法雲地菩薩，修行十地法門，具足眾德，多作第四禪摩醯首羅天王，主三千世界；於法自在，能授聲聞、獨覺、一切菩薩，波羅蜜道，所有問難，無能屈者；以自光明，能令眾生，身心清涼，皆得安隱，故云摩醯首羅天王。



### 丁福保佛學大辭典

【術語】謂十地之菩薩，假諸天王之形守護正法也。出於華嚴經三十四。



### 佛光大辭典

謂十地菩薩藉往生為諸天王之果報而守護正法，修行佛事。即：(一)初地往生為閻浮提王，豪貴自在，常護正法。(二)二地往生為轉輪聖王，得大法力，成就七寶，有力自在。(三)三地往生為忉利天王，智慧猛利，能以方便轉諸眾生，使離淫欲。(四)四地往生為夜摩天王，教化眾生，令破除我心。(五)五地往生為兜率天王，能摧伏一切外道。(六)六地往生為善化自在天王，能破一切增上慢者。(七)七地往生為他化自在天王，諸根猛利，能招眾生悟道之因緣。(八)八地往生為第二禪大梵天王，能為諸眾生、聲聞、闢支佛善說菩薩之波羅蜜道。(九)九地往生為第三禪大梵天王，典領三千大千世界而無能勝者，為如實解義者，于自在中得自在。(十)十地往生為摩醯首羅天王，智慧明達，善為聲聞、闢支佛說菩薩之波羅蜜。此十王之果報對十地菩薩而言，稱為十王華報。又因可感得此種華報，故又作十地證王。﹝舊華嚴經卷二十三至卷二十七、新華嚴經卷三十四、華嚴經探玄記卷十一﹞


