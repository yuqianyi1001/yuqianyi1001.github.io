---
title: 助道資緣
source: deerpark.app
---
### 丁福保佛學大辭典

【術語】往生要集下末明念佛行者助道之資緣曰：「問：凡夫行人，要用衣食，此雖小緣，然能辯大事，裸餧不安，道法在焉？答：行者有二，謂在家出家也。其在家人，家業自在，餐飯衣服，何助念佛？如木槵子經琉璃王行，其出家人亦有三類：若上根者，草座鹿衣一菜一果，如雪山大士是；若中根者，常乞食糞掃衣；若下根者，檀越嚫施，但少有即知足；具如止觀第四。況復若佛弟子，專修正道，而無貪求，自然具資緣。如大論所云：譬如比丘貪求者不得供養，無所貪求，則無所乏短，心亦如是，若分別取相，則得實法。又大集經月藏分中，欲界六天日月星宿天龍八部各於佛前發誓願言：若佛之聲聞弟子，住法，順法，三業相應修行者，我等皆共護持養育，供給所須，使無所乏。問：凡夫必不三業相應，若有缺漏，應無依怙？答：如此問難，是即懈怠無道心者所致。若誠求菩提誠欣淨土者，寧捨身命，豈破禁戒，應以一切勤勞，期永劫之妙果。」



