---
title: 尸棄
source: deerpark.app
---

### 丁福保佛學大辭典

【佛名】Śikhin，又作式，式棄，式詰。大論作罽那尸棄。舊俱舍十三作剌那尸棄Ratnaśikhin，新俱舍十八作寶髻增一阿含經四十四作式詰。優婆塞戒經作寶頂。本行經作螺髻。有二佛：一、值遇釋迦佛初阿僧祇劫滿之佛也。大論四曰：「釋迦文佛從過去釋迦文佛，到罽那尸棄，為初僧祇。」二、過去七佛中之第二佛也。同九曰：「賢劫之前第三十一劫有二佛，一名尸棄（秦言火）。（中略）賢劫中有四佛。（中略）四名釋迦牟尼。」華嚴疏鈔十六上曰：「尸棄亦云尸棄那，此云持髻。」梵網述記上曰：「尸棄亦名式，此云勝，亦名最上。」增一阿含經四十四曰：「式詰。」

大梵天王之名。譯曰頂髻或火，以入火光定而斷欲惑也，又以此天為劫末大火災之頂上也。智度論一曰：「三千大千世界主，梵天王名式棄。」法華文句二曰：「尸棄者此翻為頂髻，又外國喚天為樹提尸棄。此王本修火光定，破欲界惑，從德立名。然經標梵王，復舉尸棄，似兩人。依釋論正以尸棄為王，今經舉位顯名，恐目一人耳。」法華玄贊二曰：「尸棄者火災頂，即初禪主，火災之災頂故。」


