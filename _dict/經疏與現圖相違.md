---
title: 經疏與現圖相違
source: deerpark.app
---

### 丁福保佛學大辭典

【雜語】現圖置釋迦於第二院，經軌置於第三院。是經軌依大日經具緣品所云：「次往第二院，東方初門中畫釋迦牟尼。」之文。然據阿闍梨之說，則若依自內向外之次第，文殊院應為第二重，釋迦院（合外金剛部）應為第三重。今釋迦院為第二者，是示大智大悲次第故也。故作此曼陀羅，先作中胎並第一重。是為大日內證之智德故也。次越第二重而作第三重之釋迦院，是為大日外用之悲德故也。即大智大悲不二之次第也。次還作第二重之文殊院等，是兼悲智具二利故也。然則經文之第二院，依法門次第，釋迦作第二番故云第二院，文殊作第三番故云第三院。是但為治慢法之人，特安密語耳。大日經疏五曰：「次往第二院畫釋迦牟尼。阿闍梨云：此中第二是隱密語耳，若從中向外當以釋迦牟尼眷屬為第三院，今則以毘廬遮那法門眷屬為第一，釋迦牟尼眷屬為第二。諸菩薩在悲智之間，上求下化故為第三。所以如此互文者，此是如來密藏，為防諸慢法人不從師受者變亂經文，故須口傳相付也。」同十二曰：「前曼荼羅中，云第二院置釋迦，第三院文殊師利。此文互也。由下先定中胎竟直向第三院定之，故云第二，非是第二則是第三重也。」又云：現圖之蘇悉地院，不載於經軌者，諸師合之於虛空藏院之意也。


