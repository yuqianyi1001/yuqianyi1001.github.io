---
title: 表業無表業
source: deerpark.app
---

**來源：丁福保佛學大辭典**

<p>【術語】就身語意之三業言之，小乘俱舍之說，局於身語二業，有表業無表業（謂為表色無表色）。大乘法相之義，三業皆有表業無表業。表者表示之義，身之表業者，他可見之動作。取捨屈伸等是也。語之表業者，他可聞之言語，名句文是也。意之表業者，起貪瞋等之念。意業雖不表示於他人，然猶於心內自表示，故名為表業。三業之無表者，與身表業共於身中生不可表示於他之一種業體也。是為身無表業。又與語表業共於身中生一種之業體，謂為語無表業。又與意表業共生一種之業體，謂為意無表業。其中小乘不立意表業，故隨而不立意無表業。大乘立意表業，且三業共以思之心所為體，故意表亦如身語二表有意無表。然而小乘以為表業無表業共為四大所生實之色性，謂之表色無表色，大乘之表業以現行之思之心所為體，無表業以思心所之種子為體。故其實業性雖為心法，而現行之思，起色法之身表業語表業，有防色法身表語表過非之用，故納於所發所防，而假名謂為表色無表色也。蓋小乘立思心所造作之身表業語表業，為善性惡性無記性之實法，故直以所發之身語二業為業體，以其中善惡之業體為感苦樂之果，然則業體即色法也。無表業為色處中之表色（色處有顯色形色表色之三，取捨屈伸等為表色），語表業為屬於聲處之聲屈曲，故共是無記法，而不能招當果，故不立為業體。業體定為能發之思心所，但就所發所防之色而假付以色之名。蓋業體正為心法也。若依成實宗，則立之為非色非心法。問：小乘立身語二表業。大乘立身語意三表業。此二表業三表業悉有無表業耶？答曰：表業有律儀，非律儀，非律儀非不律儀之三種。律儀業，為受五戒八戒等時之表業。非律儀業，為正作殺生等惡戒之表業。非律儀非不律儀業，非善戒，亦非惡戒，此其餘善惡之所作也。小乘俱舍謂此三種共生無表，大乘唯識家無定判，一同於俱舍。一謂律儀非律儀之表業，雖必生無表，然非律儀非不律儀即處中之表業，善惡之心，皆為微弱，故無發無表者。是難陀論師之義也。慈恩謂二說中為判是非之顯文，故取捨任情。但俱舍論處中之表業，雖謂為律儀非律儀外之善惡，然非謂無論如何微少之善惡業，皆生無表，謂依善類似律儀，惡類似非律儀之規則所立之中品善惡業而為無表，非不規則之汎爾善惡也（此事於無表色部辨之），因而善惡分上中下三品，上品之善，與律儀之表業，共有律儀之無表業，上品之惡，與非律儀之表業，共有非律儀之無表業，中品之善惡，亦與非律儀非不律儀之表業，共發非律儀非不律儀之無表。但下品之善惡，惟有善惡之表業而無生無表者。例如誓於十日乃至一月布施於僧，為處中之善業，此發無表，如只布施一時。為汎爾之善業，不發無表。見俱舍論業品，義林章三末。</p><p>參照：<a href="/dict/俱舍">俱舍</a></p>
