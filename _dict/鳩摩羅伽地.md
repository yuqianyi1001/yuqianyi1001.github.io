---
title: 鳩摩羅伽地
source: deerpark.app
---

### 丁福保佛學大辭典

【術語】Kumāra－bhūta，又作鳩摩羅浮地，鳩摩羅浮多地。譯曰童子地、童真地、童相地等。通為菩薩地之總稱，別稱初地或八地已上之菩薩。瓔珞本業經上曰：「鳩摩羅伽，秦言逆流，歡喜地。」是指初地已上。智度論二十九曰：「鳩摩羅伽地者。或有菩薩，從初發心斷婬欲，乃至阿褥多羅三藐三菩提，常行菩薩道，是名鳩摩羅伽地。復次有菩薩作願，世世童男，出家行道，不受世間愛欲，是名為鳩摩羅伽地。復次又如王子名鳩摩羅伽，佛為法王，菩薩入法王位，乃至十地故。悉名王子，皆住為佛。如文殊師利，十力四無所畏等，悉具佛事故，住鳩摩羅伽地，廣度眾生。復次，又如童子過四歲已上未滿二十，名為鳩摩羅伽地。若菩薩初生菩薩家者，如嬰兒，得無生法忍，乃至十住地，離諸惡事，名為鳩摩羅伽地。」此為一切菩薩地之通稱。玄應音義三曰：「鳩摩羅伽，正言究摩羅浮多。」見鳩摩條。

參照：<a href="/dict/鳩摩">鳩摩</a>


