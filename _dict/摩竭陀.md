---
title: 摩竭陀
source: deerpark.app
---
### 丁福保佛學大辭典

【地名】Magadha，又作摩訶陀，摩竭提，摩伽陀。中印度國名，王舍城所在。譯言持甘露，善勝，無惱，無害等。或為星名。或為古仙人或帝釋前身之名。仁王經吉藏疏一曰：「摩訶陀者，名持甘露處。」西域記七曰：「摩竭陀國，舊曰摩伽陀，又曰摩竭提，皆訛也。」玄應音義一曰：「摩竭提，或云摩竭陀，亦言默偈陀，又作摩伽陀，皆梵音訛轉也。正言摩揭陀，此譯云善勝國，或云無惱害國。一說云：摩伽星名，此言不惡，主十二月。陀者處也，名為不惡處國，亦名星處國也。揭音渠謁反。」同二十一曰：「摩揭陀，舊云摩伽陀，或言摩竭陀，又作摩竭提，皆梵音轉耳。摩伽此云露，陀此云處，名甘露處國。上古諸天與阿修羅鑽海水甘露，安置此國，故以名焉。又摩竭陀，是人名。往昔有人，於此修功德得生天上，逐本為名，亦言善勝國，又名星處國也。」慧苑音義上曰：「摩竭提者，或云摩伽陀，或云摩揭陀，或云墨竭陀，此之多名由依八轉聲勢呼名致異，然其意義大略不殊。或有釋云：摩者不也，竭提至也，其國將謀兵勇，鄰敵不侵至也。又有云：摩徧也，竭提聰慧也，言聰慧之人徧其國內也。又有云：摩大也，竭提體也，謂五印度中此國最大，統攝諸國，故名大體也。釋云：摩無也，竭提害也，此國法不行刑戮，有其犯死罪者送置寒林耳。」法華玄贊二曰：「帝釋，過去字憍尸迦，此云璽兒，名阿摩揭陀。此云無毒害，即摩揭陀國過去帝釋修因之處，用為國名。彼國古名致甘露處，即劫初帝釋與阿修羅戰，以山為鑽，鑽乳海得甘露，致於此國，因以為名焉。」梵語雜名曰：「摩誐娜尾沙野。」



