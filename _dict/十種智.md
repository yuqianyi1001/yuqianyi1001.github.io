---
title: 十種智
source: deerpark.app
---

**來源：法相辭典**

<p>★顯揚二卷十六頁雲：論曰：智者：謂十種智。廣說如經。一、法智。謂于共了現見所知諸義境界，無漏之智。二、種類智。謂于不共了不現見所知義境，無漏之智。三、他心智。謂修所生修果，能知他心及心法智，及諸如來，知諸眾生，隨其意解，隨其隨眠，教授教誡轉起妙智。四、世俗智。謂世間慧。由依此故，如來為諸眾生，隨其意解，隨其隨眠，宣說妙法。五、苦智。謂于有漏諸行之中，無常苦空離我思惟、若智、若見、明了覺悟慧觀察性。六、集智。謂于有漏諸行因中，因集生緣思惟，若智、若見，餘如前說。七、滅智。謂于有漏諸行滅中，滅靜妙離思惟，若智若見。餘如前說。八、道智。謂于能斷有漏諸行無漏道中，道如行出思惟，若智若見。餘如前說。九、盡智。謂苦已知，集已斷，滅已證，道已修；或緣盡境，或復為盡，若智若見。餘如前說。十、無生智。謂苦已知，不復當知；集已斷，不復當斷；滅已證，不復當證；道已修，不復當修；或緣無生境，或為無生，若智若見。餘如前說。</p><p>★二解　俱舍論二十六卷一頁雲：智有幾種？相別雲何？頌曰：智十總有二。有漏無漏別。有漏稱世俗無漏名法類。世俗遍為境。法智及類智，如次欲上界苦等諦為境。論曰：智有十種，攝一切智。一、世俗智，二、法智，三、類智，四、苦智，五、集智，六、滅智，七、道智，八、他心智，九、盡智，十、無生智。如是十智，總唯二種。有漏無漏性差別故。如是二智，相別有三。謂世俗智、法智、類智，前有漏智，總名世俗。多取瓶等世俗境故。後無漏智，分法類別。三中世俗，遍以一切有為無為為所緣境。法類二種，如其次第，以欲上界四諦為境。</p>

**來源：三藏法數**

<p>﹝出華嚴經﹞ 十種智者，即三世諸佛一切種智也。如來為令一切菩薩，應當修學而自得開解也。（菩薩，梵語具云菩提薩埵，華言覺有情。） 〔一、三世智〕，謂於過去、現在、未來三世之法，皆悉通達，圓明顯了，是名三世智。 〔二、佛法智〕，佛，梵語具云佛陀，華言覺。謂覺法自性，善出世間，現諸威儀，說法度生，是名佛法智。 〔三、法界無礙智〕，謂知一切眾生本具法界之體，事理融通，性分交徹，互不相礙，是名法界無礙智。（性，即理也。分謂分限，即事也。） 〔四、法界無邊智〕，謂知眾生色心諸法，即是法界，充遍一切世間，無有邊際，是名法界無邊智。 〔五、充滿一切世界智〕，謂如來從定而起廣大妙用，遍滿世間，無不照了，是名充滿一切世界智。 〔六、普照一切世間智〕，謂如來有大智慧光明，普能照了無量世界，是名普照一切世間智。 〔七、住持一切世界智〕，謂如來有大神力，住持世界，知諸眾生機器大小，而攝化之，是名住持一切世界智。 〔八、知一切眾生智〕，謂如來知所化一切眾生，善惡因緣，皆悉明了，是名知一切眾生智。 〔九、知一切法智〕，謂如來既知所化眾生，亦復了知能化諸法，是名知一切法智。 〔十、知無邊諸佛智〕，謂如來知無邊諸佛，出現世間，說法教化一切眾生之事，悉能明了，是名知無邊諸佛智。</p>

**來源：丁福保佛學大辭典**

<p>【名數】有大小乘之十智。詳見智條。</p><p>參照：<a href="/dict/智">智</a></p>
