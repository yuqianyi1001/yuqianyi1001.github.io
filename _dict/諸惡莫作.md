---
title: 諸惡莫作
source: deerpark.app
---

**來源：丁福保佛學大辭典**

<p>【術語】諸惡莫作。諸善奉行。自淨其意。是諸佛教。此一四一句偈總括一切佛教，佛教之廣海，攝盡於此一偈。大小乘八萬之法藏，自此一偈流出也。增一阿含一曰：「時大迦葉問阿難曰：增一阿含乃能出三十七道品之教，乃諸法皆由此生。阿難報言：如是如是，（中略）增一阿含一偈之中，便出三十七品及諸法。迦葉問言：何等偈中出生三十七品及諸法？時尊者阿難便說是偈諸惡莫作，諸善奉行，自淨其意，是諸佛教。」北本涅槃經十四曰：「何等名為伽陀經？除修多羅及諸戒律，其餘有說四句之偈，所謂諸惡莫作，諸善奉行，自淨其意，是諸佛教。」智度論十八曰：「隨相門者，如佛說偈：諸惡莫作，諸善奉行，自淨其意，是諸佛教。」法華玄義四之一曰：「戒經云：諸惡莫作，諸善奉行，自淨其意，是諸佛教。諸惡即七支過罪，輕重非違，五部律明其相，如是等戒所防止。諸善者善三業若散若靜，前後方便，支林功德，悉是清昇，故稱為善。自淨其意者，即是破諸邪倒，了知世間出世間因果正助法門，能消除心垢，淨諸瑕穢，豈過於慧，佛法曠海，此三攝盡。」釋氏要覽上曰：「阿難云：諸惡莫作，眾善奉行，自淨其意，是諸佛教。」世謂之七佛通戒偈。其義雖為通誡，然七佛各各有禁戒偈。此四句偈為第六佛迦葉如來之偈也。增一阿含經四十四曰：「於此賢劫中有佛名為迦葉如來，壽二萬歲，二十年中恒以一偈以為禁戒。一切惡莫作，當奉行其善，自淨其志意，是則諸佛教。」</p>

**來源：佛光大辭典**

<p>謂不造作一切惡行。增一阿含經卷一序品（大二·五五一上）：‘諸惡莫作，諸善奉行，自淨其意，是諸佛教。’﹝北本涅經卷十四、大智度論卷十八﹞（參閱‘七佛通戒偈’97）</p>
