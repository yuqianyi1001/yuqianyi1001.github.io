---
title: 八成立因
source: deerpark.app
---

### 三藏法數

﹝出阿毗達磨雜集論﹞ 〔一、立宗〕，宗，猶主也，要也，以所立之法為宗要也。謂如五蘊等法，皆假因緣而生，實無自性，於中求我，決不可得，故說諸法無我，以破執我立論者，是名立宗。（五蘊者，色蘊、受蘊、想蘊、行蘊、識蘊也。因緣者，謂眼等六根為因，色等六塵為緣也。執我立論者，謂執五蘊之身為我，而自立論議也。） 〔二、立因〕，因，即因由，亦所依之義。立因所以破執有我者之論也，謂若於五蘊等法施設實有我者，此之五蘊，既從眾緣而生，皆是生滅之法；蘊既生滅，我不成就。若離五蘊而於餘處施設有我者，我無所因，我亦無用，是知皆無有我，是名立因。 〔三、立喻〕，喻，即譬喻，以別法喻所立之法也。謂如現在相中施設實有過去相者，蓋此現在相已生未滅，不應於現在未滅法中施設過去已滅之相，若離現在而於餘處施設過去相者，然過去世之相既已滅壞，不應施設有相。此言過去之相不可得，以喻諸法中求我決不可得，是名立喻。 〔四、合〕，合，即相合之義。引餘義合此正說之理也。謂如五蘊法中本無有我，而人顛倒妄執有我，既遮破已，即知無我。既知無我，則知常等亦無，是名合。 〔五、結〕，謂結前無我究竟之理決定無異，是知五蘊皆是無我，乃至無常，是名結。 〔六、現量〕，現，即顯現。量，即量度揩定之義也。謂眼識乃至身識，對於顯現五塵之境，離妄分別無籌度之心，而能於境度量揩定諸法自性之相，而不錯謬，是名現量。（五塵者，色塵、聲塵、香塵、味塵、觸塵也。） 〔七、比量〕，比，即比類。謂以第六意識比類量度知有諸境，如遠見煙，知彼有火，是名比量。 〔八、聖教量〕，謂聖人所說現量、比量之言教，皆不相違，定可信受，是名聖教量。



### 丁福保佛學大辭典

【術語】成立一個命題之八種因。即立宗，立因，立喻，合，結，現量，比量，聖教量也。阿毘達磨雜集論所說。


