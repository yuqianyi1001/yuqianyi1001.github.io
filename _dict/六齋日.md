---
title: 六齋日
source: deerpark.app
---

### 陳義孝佛學常見辭彙

六個宜行八關齋戒的日子，即每月的八日、十四日、十五日、二十三日、二十九日、三十日。按此六齋日，為四天王視察人間善惡之日，古來皆以農曆為準，若月小，只有二十九日，則最後二齋日，當改為二十八日、二十九日。



**來源：三藏法數**

﹝出四天王經并增一阿含經﹞ 六齋日者，據毗婆沙論所說，凡遇持齋之日，則過中不食。 〔一、每月初八日〕，帝釋敕四天王，各治一方。至此日，四王遣輔臣，觀察世間人民善惡。（帝釋，梵語釋提桓因，華言能天主。言帝釋者，華梵雙舉也。四天王者，東方持國天王、南方增長天王、西方廣目天王、北方多聞天王也。） 〔二、每月十四日〕，此日四天王遣太子，按行天下，伺察人民善惡。 〔三、每月十五日〕，此日四天王親自按行天下，有慈孝父母，恭敬三寶，及尊長者，并修六度，持八戒齋者，諸天相慶，則降善福，注祿增算；如不修善持齋，唯造惡業，諸天憂慼，降以不祥，減祿除筭。（六度者，一布施、二持戒、三忍辱、四精進、五禪定、六智慧也。八戒者，不殺生、不偷盜、不邪婬、不妄語、不飲酒、不坐高廣大床、不著華鬘瓔珞、不習歌舞戲樂也。齋者，過午不食也。） 〔四、每月二十三日〕，此日四天王遣輔臣觀察，與初八日同。 〔五、每月二十九日〕，此日四天王遣太子觀察，與十四日同。 〔六、每月三十日〕，此日四天王躬自按行觀察，與十五日同。



### 丁福保佛學大辭典

【行事】每月之八日十四日十五日二十三日二十九日三十日也，齋者梵語曰逋沙他（Poṣadha），此六日為四天王伺人善惡之日，又為惡鬼伺人之日，故諸事須慎。特過正午，則絕一切食物，是曰齋日。齋者不過中食之謂也。是從劫初傳來之聖法，但佛出世以後，使兼於此日受持八戒，遂成為六個之八戒齋日。摩訶般若經十四曰：「六齋日：月八日、二十三日、十四日、二十九日、十五日、三十日，諸天眾會。」（此一月分前後半月，前後相對，故斯次第）。四天王經曰：「佛告諸弟子：齋日責心慎身守心，諸天齋日伺人善惡。須彌天王即第二天，天帝名因，福德巍巍，典主四天。四天神王即因四鎮王也，各理一方，常以月八日遣使者下，案行天下。伺察帝王臣民龍鬼蜎飛蛟行蠕動之類心念口言身行善惡。十四日遣太子下，十五日四王自下，二十三日使者復下，二十九日太子復下，三十日四王復自下。」智度論十三曰：「問曰：何以故？六齋日受八戒修福總。答曰：是日惡鬼逐人，欲害人命。疾病凶衰，令人不吉。是故劫初聖人，教人持齋修善作福。是時齋法不受八戒，直以一日不食為齋。後佛出世，教語之言：汝當一日一夜如諸佛持八戒，過中不食，是功德將人至涅槃。（中略）問曰：何以故？諸惡鬼輩以此六日惱害於人。答曰：天地本起經說，劫初成時有異梵天王子諸鬼神父，修梵志苦行滿天上十二歲，於此六日，割肉出血，以著火中（即護摩之供養），以是故。諸惡鬼神禮此六日輒有勢力。（中略）復次諸鬼神父于此六日割肉出血以著火中，過十二歲已，天王來下，語其子言：汝求何願？答言：我求有子。天王言：仙人供養法，以燒香甘果諸清淨事。汝云何以肉血著火中如罪惡法？汝破善法，樂為惡事，令汝生惡子，噉肉飲血。當說是時，火中有八大鬼出，身黑如墨，髮黃眼赤，有大光明。一切鬼神皆從此八鬼生，以是故於是六日，割身肉血著火中而有勢力，如佛日法中無好惡。隨世惡日因緣故，教持齋受戒。」同六十五曰：「是六齋日是惡日，令人衰凶。若有是日受八戒持齋布施聽法，是時諸天歡喜，小鬼不得其便，利益行者。」觀普賢經曰：「剎利居士，於六齋日，勅諸境內力所及處令行不殺。」大毘婆沙論四十一曰：「三十三天於白黑月每常八日若十四日，若十五日，集善法坐，稱量世間善惡多少。見造善者便擁護之，見造惡者即共嫌毀。」



### 佛光大辭典

又作六齋。謂每月清淨持戒之六日。即白月八日、十四日、十五日，黑月二十三日、二十九日、三十日。僧眾每月于此六日須集會一處，布薩說戒。在家二眾于此六日受持一日一夜八關齋戒。印度自古傳說鬼神每于此六日伺機害人，故至此等日中，遂盛行沐浴斷食之風，其後佛教沿用此一行事，並謂于此六日，四天王必下降世間，探查人間之善惡。﹝雜阿含經卷四十、四天王經、佛本行集經卷三十七、十誦律卷五十七﹞（參閱‘布薩’1910、‘齋日’6545）


