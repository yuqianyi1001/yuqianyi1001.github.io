---
title: 半只迦
source: deerpark.app
---

**來源：丁福保佛學大辭典**

<p>【異類】Pañika'，又曰半支迦，般止柯，散支，散支迦，般闍迦，德叉迦。八大夜叉之第三，鬼子母之夫也。大日經疏五曰：「半只迦，舊曰散支。」毘奈耶雜事三十一曰：「昔王舍城內一山邊有藥叉神，名曰娑多。北方犍陀多羅國復有藥叉，名半遮羅。娑多娶妻生女，容貌多嚴，見者愛樂。其生之時，諸藥叉眾咸皆歡慶，諸親立字名曰歡喜（即鬼子母神）。半遮羅婦有娠，月滿生兒，名曰半支迦。昔曾二人指腹為親，半支迦即娶歡喜為妻。」呵哩底母經曰：「有大藥叉女名曰歡喜，容貌端嚴，有五千眷屬，常住支那國護持世界。是娑多大藥叉將之女，娉半支迦大藥叉將（昔云散指者訛），生五百子。」大藥叉女歡喜母并愛子成就法曰：「佛至王舍城竹林精舍為諸人天演說法要，時有大藥叉女名曰歡喜，容貌端嚴，有五千眷屬，常住支那國護持世界。是沙多大藥叉將之女，聘半支迦大藥叉將（名散指者訛），生五百子。」雜寶藏經七曰：「鬼子母者，是鬼神王般闍迦妻。」陀羅尼集經七曰：「鬼子母夫字德叉迦。」。孔雀王咒經下曰：「般止柯大藥叉軍主，訶梨底藥叉女，及五百子等所隨喜。」孔雀明王經曰：「散指迦大將，訶利帝母，及五百子。」見散支條。</p><p>參照：<a href="/dict/散支">散支</a></p>
