---
title: 尸利沙
source: deerpark.app
---
### 丁福保佛學大辭典

【植物】Śiriṣa'，或作尸利灑。樹名。尸利沙者，吉祥之義。此方之合昏樹也。又曰尸利沙者，頭之義。其果曰似頭果。又云舍利沙。此譯合歡樹。南本涅槃經三十二曰：「如尸利沙果，光無形質，見昴星時，果則出生身長五寸。」增一阿含經四十一曰：「拘屢孫如來坐尸利沙樹下而成佛道。」心地觀經六曰：「尸棄如來於尸利沙樹下成道。」玄應音義三曰：「尸利沙，即是此間合昏樹也。其樹種類有二：若名尸利沙者葉果則大，若名尸利駛者葉果則小。此樹時生人間關東下里家誤名沙羅樹是也。」又曰：「舍利沙此云合歡。」慧琳音義八曰：「尸利沙此云吉祥，即合昏樹也，俗名為夜合樹也。」最勝王經七作合昏樹（尸利灑）。又慧琳音義二十六曰：「尸利沙果者，此云似頭果。」陀羅尼經十曰：「舍離沙樹，此云合歡樹。」



