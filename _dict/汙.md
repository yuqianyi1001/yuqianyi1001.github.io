---
title: 汙
source: deerpark.app
---

**來源：丁福保佛學大辭典**

<p>【術語】梵字<img src="gaiji/DF-8748.png"/>（<img src="gaiji/DF-81E1.png"/>）悉曇五十字門之一。十二韻之一。又作鷗，襖，烏，鄔，皆同。金剛頂經釋字母品曰：「稱汙字門一切法瀑流不可得。」文殊問經字母品十四曰：「稱汙字時，是取聲。」是蓋文殊問經說淺略之字相，金剛頂經即其字相，明絕對之字義（即真實之本體）也。日本淨嚴之悉曇字記講述曰：「字母表云執瀑流。執者取義，謂執取生滅無常之法。是有二類：凡夫執生滅無常之法，是取著常。二乘不知無常生滅之法，即常住不滅之法。偏執取無常無我，厭離生死，欣求涅槃。今悟解瀑流不可得之性，則一切諸法，常住不滅，又隨緣生滅。以此之故，凡夫二乘之偏執，俱不可得。次若執取生死永斷，猶滯二乘地，又著無識身三昧故，猶未免漏流。若了達本不生際，即漏而無漏故，漏無，不漏無。復次，漏與無漏，俱時具足，名真無漏。何則？一塵亦不漏失故，是為瀑流不可得之實義。」</p><p>梵字<img src="gaiji/DF-8745.png"/>（Ū）悉曇五十字門之一。十二韻之一。金剛頂經釋字母品曰：「稱汙字門時，一切法損減不可得。」文殊問經字母品十四曰：「稱汙字時，是損減世間多有情聲。」是文殊問經唯就淺略之字相，金剛頂經說甚深之字義也。日本空海之吽字義曰：「以佛眼觀之，佛與眾生，同住解脫之床。此無彼無，無二平等，不增不減，周圓周圓也。既無勝劣增益之法，何有上下損減之人。是名汙字之實義。」又曰：「諸法因不可得故，汙字門因不可得。因不可得，則本初不生。本初不生，則不增不減。不增不減，則大般涅槃之果海。大般涅槃之果海，則如來之法身。是名汙字之實義。」</p>
