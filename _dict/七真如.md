---
title: 七真如
source: deerpark.app
---
### 佛光大辭典

梵語sapta vidhāḥ tathatāḥ。 約能詮而立真如有七種之別。又作七種如如、七如。即：(一)流轉真如（梵pravṛtti -tathatā ），又作生真如、生如如、輪轉如如、生起真實，若隨相而言，生死流轉非以自在等為因，即由分別、依他之因緣而起，此乃真實不虛。(二)實相真如（梵lakṣaṇa -tathatā ），又作相真如、相如如、空相如，指于一切法上之人法二無我所顯之實相。(三)唯識真如（梵vijñapti - tathatā ），又作了別真如、識真如、識如如·唯識如，若隨相而言，指無漏唯識之觀智。(四)安立真如（梵saṃniveśa -tathatā ），又作依止真如、依止如、安立真實，即苦聖諦，若隨相而言，乃我、我所之所執處，指器世間、眾生世間。(五)邪行真如（梵mithyā -pratipatti-tathatā ），又作邪行如、邪行如如、邪行真實，即集聖諦，若隨相而言，為苦因之渴愛。(六)清淨真如，又作清淨如、清淨如如、清淨真實，即滅聖諦，乃煩惱、所知二障永滅之畢竟清淨。(七)正行真如（梵samyak -pratipatti- tathatā ），又作正行如、正行如如、正行真實，即道聖諦，謂苦滅之道，如八正道等。﹝解深密經卷三、卷六﹞（參閱‘真如’4197）



### 三藏法數

﹝出瑜伽師地論﹞ 〔一、流轉真如〕，流轉，即運動之義。真如者，真名不偽，如名不異也。謂諸眾生造作一切行業，流轉生死，而真如之體，本無動搖，然亦不妨隨緣轉變。論云：一切行無先後性。是也。（無先後性者，謂於一切行業，不離真如之理性故也。） 〔二、實相真如〕，無虛妄相，故名實相。謂一切法中，無人、法二執也。人執者，於諸法中計著假名，執以為我。法執者，於五陰身執為實法，計我所有。若能了此二執皆空，即是實相真如之理也。論云：一切法，補特伽羅無我性及法無我性。是也。（五陰者，色陰、受陰、想陰、行陰、識陰也。梵語補特伽羅，華言人，又云數取趣。） 〔三、唯識真如〕，識，即心也。謂一切行業皆由識心而起，而此識心，全由真如之理變現，是名唯識真如。論云：了別一切行，唯是識性。是也。 〔四、安立真如〕，安立，即建立之義。謂如來所說一切眾生色身業行有為之法，迷真逐妄，受生死苦，皆依真如之體建立，是名安立真如。論云：我所說諸苦聖諦。是也。（苦聖諦者，聖，正也。諦，即審實不虛之義。謂諦了生死實是苦也。） 〔五、邪行真如〕，謂如來所說一切煩惱妄惑邪行之法，雖是邪妄，不離真如之體，是名邪行真如。論云：我所說諸集聖諦。是也。（集聖諦者，集，即招集之義。謂惑業招集生死之苦也。） 〔六、清淨真如〕，清淨者，不垢不染之義。謂如來所說涅槃清淨寂滅之理，本無染污，是名清淨真如。論云：我所說諸滅聖諦。是也。（梵語涅槃，華言滅度。滅聖諦者，謂滅生死之苦，而證涅槃寂滅之樂也。） 〔七、正行真如〕，謂如來所說一切道品正行之法，皆依真如理體而立，是名正行真如。論云：我所說諸道聖諦。是也。（道品者，即三十七道品。總而言之，不出戒、定、慧也。道聖諦者，道即能通之義，謂修道品而能通至涅槃也。）



### 法相辭典

★成唯識論八卷二十二頁雲：一、流轉真如。謂有為法流轉實性。二、實相真如。謂二無我所顯實性。三、唯識真如。謂染淨法唯識實性。四、安立真如。謂苦實性。五、邪行真如。謂集實性。六、清淨真如。謂滅實性。七、正行真如。謂道實性。



### 丁福保佛學大辭典

【名數】一流轉真如，謂有為法流轉之實性也。二實相真如，謂顯於二無我之實性也。三唯識真如，謂染淨法之唯識實性也。四安立真如，謂苦諦之實性也。五邪行真如，謂集諦之實性也。六清淨真如，謂滅諦實性也。七正行真如，謂道諦之實性也。流轉安立邪行之三真如不通於佛，又實相唯識清淨之三真如為根本智之境，餘四者為後得智之境。是約於詮門以義說而說為七，若廢詮而論如之體則七即一如也。見解深密經分別瑜伽品，唯識論八。

【名數】見真如條。

參照：<a href="/dict/真如">真如</a>



