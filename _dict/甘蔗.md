---
title: 甘蔗
source: deerpark.app
---

### 三藏法數

本行經云：大茆艸王（即小瞿曇）得成王仙，壽命極長。老不能行時，諸弟子出外乞食，恐師有虎狼之患，遂以艸籠盛之，懸於樹上。獵人遙見，謂彼是鳥，乃射之。滴血於地，生二甘蔗，日炙開剖，一出童男，一出童女。大臣聞之，迎歸王宮。養育長成，男名善生。以王種故，遂立為王，號甘蔗。後裔相承為姓，故云甘蔗也。



### 丁福保佛學大辭典

【譬喻】譬物之多者。維摩經法供養品曰：「三千大千世界，如來滿中，如甘蔗竹葦稻麻叢林。」

【人名】釋尊五姓之一。佛本行集經五載甘蔗王之次前有王，名大茅草王。捨王位出家，得五通，稱王仙。王仙衰老不能行，諸弟子盛之以草籠，懸於木，出而乞食。時有獵者，誤王仙為白鳥，射殺之。其血滴處，後生甘蔗二本。炙於日而開剖。一生童子，一生童女。大臣聞而迎取之，養育於宮中。以日光炙甘蔗而生，故名善生Sujāta，以自甘蔗而生，故名甘蔗生Ikṣvāku，又以由日炙故名日種Sūryavaṁśa，名女曰善賢。遂立善生為王，以善賢為其妃，善賢生四子。王後納第二妃，生一子。第二妃勸王放逐四子於國外。四子在雪山之南建國，姓曰釋迦Śākya又號舍夷。即是迦毘羅城也。三子沒後，一子為王，名尼拘羅，次名拘盧，次名瞿拘盧，次名師子頰Siṁhahanu，次名閱頭檀Śuddhodana，即悉達太子之父王也。佛所行讚一曰：「甘蔗之苗裔，釋迦無勝王。淨財德純備，故名曰淨飯。」如上所記，本行集經以種為出自甘蔗王之第四王子者。五分律，起釋世經，有部律亦與是同。然四分律，長阿含經，大樓炭經，則以為第一王子所出。但無論為何。釋種出自甘蔗王則一也。


