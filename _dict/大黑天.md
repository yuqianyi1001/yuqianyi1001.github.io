---
title: 大黑天
source: deerpark.app
---
### 佛光大辭典

大黑，梵名Mahākāla  ，音譯摩訶迦羅、莫訶哥羅、嘛哈噶拉。又作大黑神、大黑天神、摩訶迦羅天。乃佛教之守護神，具有戰鬥神、財福神（廚房神）、冥府神等幾種性格。形像頗多。于密教現圖胎藏界曼荼羅外金剛部中，列于左方第三位，呈現黑色極忿怒相，火發豎立，三面六臂，正面有三目，左右二面各二目。以髑髏為瓔珞，以蛇為臂釧，趺坐于圓座上。其種子為（yaṃ），三昧耶形為劍。大黑天神法載其真言為：蜜止蜜止（micch micch，降伏）舍婆隸（śvare，自在）多羅羯帝（taragate，救度）娑婆訶。印度教視之為毗瑟奴（梵Viṣṇu  ）之化身，大日經疏卷十以此天為毗盧遮那佛之化身，即降伏‘荼吉尼’之忿怒神；良賁之仁王護國般若波羅蜜多經疏卷下一則以之為戰神，乃摩醯首羅（大自在天）之化身，夜遊林間，食人血肉。凡此，蓋皆基于忿怒相而立說。此神由八思巴送入元朝宮廷，成為世祖以下歷代崇奉之神，至明朝後，又輾轉入滿州。

此外，南海寄歸內法傳卷一受齋軌則條則以此神為食廚之神。我國江南一帶，自古以來民間廚房即多祀此神。日本亦沿此風，多于諸寺庫廚安置二臂之大黑天像。﹝大集經卷五十五分布閻浮提品、理趣釋卷下、玄法寺儀軌卷下、青龍寺儀軌卷下、慧琳音義卷十、諸說不同記卷十﹞（參閱‘大自在天’783）



### 丁福保佛學大辭典

【天名】梵語摩訶迦羅Mahākāla，譯為大黑天，大黑神。或譯為大時。顯密二教之所說各異。密教謂為大日如來因降伏惡魔示現忿怒藥叉主之形者，或有一面八臂。或有三面六臂。繫人之髑髏以為瓔珞。可畏之相也。故古來以為軍神而祀之。現今印度稱其女體為迦梨Kalī（迦羅之女聲也），以為大自在天之后妃，而盛祀之。新譯仁王經護國品曰：「昔天羅國王有一太子名曰班足，登王位時有外道師名為善施，與王灌頂，乃令班足取千頭王以祀塚間摩訶迦羅大黑天神。」同良賁疏曰：「言塚間者所住處也，言摩訶者此翻為大，言迦羅者此云黑天也。上句梵語，下句唐言。大黑天神，鬥戰神也。若祀彼神增其威德舉事皆勝，故嚮祀也。」金剛恐怖集會方廣儀軌觀自在菩薩三世最勝心明王經曰：「摩訶迦羅天像前，蘇末那搵三甜，護摩三浴叉已。現為使者為成辨一切。」注曰：「大黑天也，披象皮橫把一槍，一頭穿人頭一頭穿羊。」義淨譯孔雀經中曰：「大黑藥叉王，婆羅痆斯國住。」攝大儀軌二曰：「摩賀迦羅神，曩莫三滿多沒馱喃，摩賀迦羅野，裟嚩賀。」大日經疏十曰：「摩訶迦羅所謂大黑神也，毘盧遮那以降伏三世法門欲除彼（指荼吉尼），故化作大黑神。過於彼無量示現，以灰塗身在曠野中，以術悉召一切法成就乘空履水皆無礙諸荼吉尼而訶責之。猶汝常噉人，故我今復當食汝，即吞噉之。然不令死彼，伏已放之，悉令斷肉。」理趣釋下曰：「七母女天者是摩訶迦羅天眷屬也。（中略）此天等亦有曼荼羅，中央畫摩訶迦羅以七母天圍繞，具如廣經所說。摩訶迦羅者大時義，時謂三世無障礙義，大者是毘盧遮那法身無處不徧，七母女天並梵天母。」慧琳音義十曰：「摩訶迦羅，唐云大黑天神也。有大神力，壽無量千歲，八臂身青黑雲色，二手懷中橫把一三戟叉，右第二手把一青羖羊，左第二手把一餓鬼頭髻，右第三手把劍，左第三手執羯吒罔迦（Khaṭvāṇga）是一髑髏幢也，後二手各於肩上共張一白象皮如披勢，以毒蛇貫穿髑髏以為瓔珞，虎牙上出作大忿怒形，雷電煙火以為威光身形極大，足下有一地神女天，以兩手承足者也。」其他為此天之降魔神而現威靈。見仁王經良賁注下一，佛祖通載三十五。顯教之所傳者以之為施福神。謂祀之，則能得福德。西竺諸寺皆於食廚安置供養之。寄歸傳曰：「西方諸大寺處，或於食廚柱側，或在大庫門前，彫木表形，或二尺三尺為神王狀。坐把全囊，卻踞小床一腳垂地。每將油拭，黑色為形。號曰莫訶歌羅，即大黑神也。古代相承云：是大天之部屬，性愛三寶，護持五眾使無損耗。求者稱情，但至食時廚家每薦香火，所有飲食隨列於前。」是祀為施福神之本據也。



