---
title: 無二亦無三
source: deerpark.app
---
### 佛光大辭典

謂成佛之道唯一而無二道或三道。法華經方便品（大九·七中）：‘如來但以一佛乘故，為眾生說法；無有餘乘，若二若三。（中略）汝等當一心信解受持佛語，諸佛如來言無虛妄，無有餘乘，唯一佛乘。’對此，諸師解說互異。天台宗就藏、通、別、圓四教，成立唯一圓教；餘乘，指別教；若二，指通、別二教；若三，指藏、通、別三教。即謂今之法華時為唯一之圓教，既非如前華嚴時（第一時）之兼別教，亦非如般若時（第四時）之帶通、別二教，更非如方等時（第三時）之對待藏、通、別三教。三論宗之嘉祥、法相宗之慈恩，則就三乘成立唯一佛乘；餘乘者，總指緣覺與聲聞，若二者，指緣覺，若三者，指聲聞。是以佛乘為第一，緣覺乘為第二，聲聞乘為第三。即僅有唯一佛乘，無第二之緣覺乘，亦無第三之聲聞乘。



### 丁福保佛學大辭典

【術語】謂成佛之道，唯一而無二道三道也。法華經方便品曰：「十方佛土中，唯有一乘法，無二亦無三，除佛方便說。」此為偈文之語。其本文曰：「如來但以一佛乘故為眾生說法，無有餘乘若二若三。」諸師解之，其說不一。台家就藏通別圓四教而對簡之，成立唯一圓教。餘乘若二若三、訓為「餘乘與若二與若三」。餘乘者，指別教，若二者，指通別二教，若三者，指藏通別三教。意謂今之法華時為唯一圓教，不如前華嚴時（第一時）之兼別教，不如般若時（第四時）之帶通別二教，不如方等時（第三時）之對待藏通別三教也。是視二三之數為複數而解之也（法華文句）。三論之嘉祥，法相之慈恩，就三乘而對簡之，成立唯一佛乘。故訓為「餘乘之若二若三」。餘乘者，總指緣覺與聲聞，若二者，別指緣覺，若三者，別指聲聞。是以一二三之次第佛乘為第一、緣覺乘為第二、聲聞乘為第三。意謂為唯一佛乘，無第二之緣覺乘，亦無第三之聲聞乘也。慈恩言勘梵本謂為無第二無第三、譯時果謂無二亦無三也（法華義疏，法華玄贊）。



