---
title: 四種三昧
source: deerpark.app
---

### 陳義孝佛學常見辭彙

一、常坐三昧，又名一行三昧，即以九十日為一期，獨居靜室，結跏趺坐，捨諸雜念，專繫念法界，若遇疲倦疾病睡蓋等障，當專稱一佛名，以求加被，而念念不離此三昧。二、常行三昧，又名般舟三昧，亦以三月為期，繞行念阿彌陀佛，無休息時，由佛威力，三昧力，及行者本功德力，能於定中見佛。三、半行半坐三昧，即以七日為期，持咒旋繞，思惟實相，或依法華經，於三七日間，或行讀此經，或坐讀此經皆可。四、非行非坐三昧，亦名隨自意三昧，其法於一切時中，一切事上，隨意作觀，不拘期限，但觀自心，念起則加覺照，而除滅之。



### 三藏法數

﹝出摩訶止觀﹞ 欲登妙位，非行不階。行法眾多，略言其四。梵語三昧，華言正定，又云調直定。眾生心行，常不調、不直、不定，入此三昧，能調、能直、能定，故名三昧。 〔一、常坐三昧〕，常坐三昧者，亦名一行三昧。文殊般若經以九十日為期，獨居靜室，跏趺正坐，蠲除惡覺，捨諸亂想，不雜思惟，繫緣法界，一念法界。（繫緣是止，一念是觀，法法融攝，故曰法界。）信一切法皆是佛法。若坐疲極，或疾病所困，或睡蓋所覆，或宿障發動，不能遣卻，當專稱一佛名號，以求加護。除經行飲食便利之外，時刻相續，無須臾廢；此之三昧，於一期中，若能精勤不懈，念念無間，則能破除障業，顯發實相之理矣。 〔二、常行三昧〕，常行三昧者，亦名般舟三昧。梵語般舟，華言佛立。佛立有三義：一、佛威力，二、三昧力，三、行者本功德力。能於定中，見十方佛在其前立，故名佛立。以九十日為期，終竟三月，身常旋行，不得休息，口常唱阿彌陀佛，心常想阿彌陀佛，或先想後唱，或先唱後想，想唱相繼，無令休息。此之三昧，極能斷除宿障，於諸功德最為第一。（梵語阿彌陀，華言無量壽。） 〔三、半行半坐三昧〕，半行半坐三昧者，若依方等經，七日為期，唯誦袒持咒。旋百二十匝，一旋一咒。不遲不疾，旋竟卻坐，思惟實相之理。若依法華經，三七日為期，但誦本經。故經云：其人若行、若立，讀誦是經，若坐、思惟是經，我乘六牙白象，現其人前。此等三昧，俱是半行半坐也。（梵語袒持，華言秘要。） 〔四、非行非坐三昧〕，非行非坐三昧者，前之三種，俱用行坐；今言非行非坐者，雖非行坐，實通行坐，亦名隨自意三昧，謂但於一切時中，一切事上，隨意用觀，不拘限期，心存止觀，念起即覺是也。



### 丁福保佛學大辭典

【名數】見三昧條。

參照：<a href="/dict/三昧">三昧</a>



### 佛光大辭典

又作四種大道。指智之摩訶止觀卷二上所舉之常坐三昧、常行三昧、半行半坐三昧、非行非坐三昧。此乃將眾多之‘止觀行’依其實行方式而分類為四，藉由此四種行法，即可正觀實相，住于三昧。止觀行，即為得正智慧，而將心專注于一對象，並在身體上力行實踐之謂。

(一)常坐三昧，為依文殊說般若經、文殊問般若經而修之三昧。即以九十日為一期，獨居靜室，結跏正坐，舍雜念思惟而系緣法界，觀一切法皆是佛法，並專心稱念一佛名號。于一期中精勤不懈，念念無間，則能破除業障，顯發實相之理。因僅修常坐一行，故又稱一行三昧。

(二)常行三昧，乃依據般舟三昧經而修之三昧。又稱般舟三昧。即以九十日為一期，于道場內，身常旋行繞佛，無有間休，口常唱念阿彌陀佛，心亦常想念阿彌陀佛，即步步聲聲念念唯阿彌陀佛。如此，精勤不懈，則可依佛威力、三昧力，及行者之本功德力，而于定中見十方諸佛顯現于行者之前，故又稱佛立三昧（佛立，為梵語 pratyutpanna 之意譯）。

(三)半行半坐三昧，指依據大方等陀羅尼經、法華經而修之三昧。前者稱方等三昧，後者稱法華三昧。方等三昧以七日為一期，于道場內，誦持陀羅尼咒，旋行一百二十匝（週），一旋一咒，疾徐適中，旋咒已則卻坐思惟，觀實相之理，觀畢復起旋咒，如此，反覆行之。法華三昧以三七（二十一）日為一期，修行之法包括嚴淨道場、淨身、三業供養、請佛、禮佛、六根懺悔、繞旋、誦經、坐禪、證相等次第。

(四)非行非坐三昧，指上述三種以外之一切三昧；亦即不局限于身體行儀上之行、住、坐、臥，而含攝一切事物。大品般若經稱之為覺意三昧，南岳慧思則稱之為隨自意三昧。即于一切時中、一切事上，隨意用觀，不拘期限，念起即覺，意起即修三昧。此為四種三昧中最重要者。

以上四種三昧之中，前三種均為實相之理觀，僅有非行非坐三昧共通于事理二觀。蓋四種三昧為天台宗‘觀心’時所必修之行法。在日本，最澄于比叡山亦建立四三昧院之道場以修之。其中，常行三昧對日本念佛法門之興起，有深遠之影響。﹝修懺要旨、止觀輔行傳弘決卷二之一、止觀義例纂要卷一、大明三藏法數卷十四、天台法華宗義集﹞


