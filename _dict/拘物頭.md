---
title: 拘物頭
source: deerpark.app
---

### 丁福保佛學大辭典

【植物】Kumuda，又作拘勿頭，俱勿頭，句文羅，拘物陀，拘母陀，拘牟頭，拘貿頭，拘某頭，拘牟那，屈摩羅，究牟陀，拘物度，拘勿投等。花名。譯曰地喜花，赤蓮花，白蓮花，青蓮花，黃色花等。又蓮花之未敷者。玄應音義三曰：「句文羅，又曰拘物陀，又作拘牟頭（牟或作貿），或作拘物頭。此譯云：拘者地，物陀者喜，名地喜花。」慧琳音義三曰：「拘某陀花，古作拘勿頭，正音拘牟那。此即赤蓮花，深朱色。」法華玄義七曰：「叡師序云：未敷名屈摩羅，將落名迦摩羅，處中盛時名分陀利。」慧苑音義上曰：「拘物頭花，其花莖有刺，色或赤白。以其花莖稍短，未開敷時，狀即蹴然故，亦或名小白花也。」續高僧傳二曰：「究牟陀，此云黃色華。」大日經疏十五曰：「俱物頭，有赤及青二種。」又曰：「俱物頭，是蓮花青色者。」俱舍光記十一曰：「拘物陀，此云白蓮花。」可洪音義一曰：「拘母陀，亦云俱物頭，亦云俱牟陀，此云紅蓮花也。」四阿含暮鈔下曰：「拘勿度，此云白華。」名義集三曰：「拘勿投，此云黃蓮華。」


