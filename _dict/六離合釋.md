---
title: 六離合釋
source: deerpark.app
---

**來源：三藏法數**

<p>﹝出華嚴經隨疏演義鈔﹞ 謂一名之中，有能所等，互相混濫，故須明此六種之釋。復以依主等，皆有離合之意，故云六離合釋。（離合意者，如依主釋中，以眼與識分說為離；眼識通說為合。持業中，藏與識；有財中，金剛與人；相違中，眼與耳；帶數中，五與蘊；鄰近中，念與慧，其意皆與此同。） 〔一、依主釋〕，謂所依為主，如言眼識，眼是所依為勝；識是能依為劣。將劣依勝，故名眼之識。如臣依主，能所相彰，是為依主釋。（眼之識，若云眼即識，即屬持業釋也。） 〔二、持業釋〕，持謂任持，業謂業用，如說第八藏識，識是本體，藏是業用，攝用歸體，體能持用，藏即是識，故名藏識體，持業用是為持業釋。 〔三、有財釋〕，謂從他所有以得其名，如言金剛，金剛本是護法之神，因執金剛寶杵，得金剛名，又如梵語俱舍，華言藏，藏有含藏之義。以其含藏文義，猶如世之庫藏，能積聚財物，故名藏。將他名以顯己，是為有財釋。 〔四、相違釋〕，謂如說眼及耳等，體性各別，皆自為主。猶如水火，不相隨順，兩別雙舉，故名相違釋。 〔五、帶數釋〕，謂法上度量，以數顯義也。如說五蘊，因數有五，帶起本數，即名五蘊。乃至二諦等法，無不皆然。體帶數量，故名帶數釋。（五蘊者，色蘊、受蘊、想蘊、行蘊、識蘊也。二諦者，真諦、俗諦也。） 〔六、鄰近釋〕，謂從鄰近為名，如說四念住，本是以慧觀察，身受心法，今云念者，慧即揀擇照了，念即明記不忘，以念與慧其義鄰近，故隱慧之名，而言四念，所謂隱己從他也。又如意與識之類皆然，故名鄰近釋。（四念住，即四念處。一觀身不淨，二觀受是苦，三觀心無常，四觀法無我也。）</p>

**來源：丁福保佛學大辭典**

<p>【名數】又曰六種釋，六合釋。梵語殺三磨娑，此云六合。殺者六，三摩娑者合也。諸法以二義已上為名者，以此六種法式，分別其名義也。唯一義之名，即不當於此釋，二義之名，為判歸趣何義，必須此法式。其作法，初離釋二義，次合釋二義，故謂之離合釋，略稱曰合釋。一持業釋Karmadhāraya，又名同依釋，體能持用，謂之持業，此義雖二，而體則一之名也。一體持一用，故名持業釋。例如大乘，大者具七義，對小教而言，乘者運載之義，以濟行者，其大體，能持運載之用，故名大乘。又同依者，依二義一體之義，若大，若乘，同依一體，故名同依。又如藏識，藏即為識，識持藏之用，故名持釋，藏之義，識之義，同依一法體，故名同依。二依主釋Tatpuruṣā，又名依士釋，從所依之體，而立能依之法之名也。例如眼識，為依眼而生之識，故名眼識，是眼為所依之體，識為能依之法也，本為別種之法，別法從所依之法而立能依之名，故云依主。三有財釋Bahuvrīhi，又云多財釋，此全取他之名而為自之名，如世之有財者之有財物也。如覺者為有覺者，故名覺者，如唯識論，為有唯識之理之論，故立唯識論之名，是有財釋也。四相違釋Dvandva，此二體相違而集各別者為一名者也。例如教觀，教與觀本別，合相違之物為一名者，是相違釋也。五鄰近釋Avyayibhāva，從鄰近法之強物而立名也。例如四念處，念處之體雖為慧，而與之相應而起之念力強，故名念處，是鄰近釋之名也。六帶數釋Dvigu，例如五蘊十二處，帶數量之名也。然而一名必非局於一釋，有一名而涉於數釋者。例如論語之名，論者聖賢之議論，語者為其議論之言語，視為論即語，則為持業釋，語之體，持論之用也。若解為論者聖賢之議論，為依其論之語，而非依經等之語，則為依主釋。若視為包有聖賢議論之語，則為有財釋。若視為論者聖賢之議論，語者聖賢之教語，則為相違釋。若視為非僅為書中議論之言語，而以議論之語為主，故名論語，則為鄰近釋。已上論語之一名，不帶涉五釋之數，則不當于帶數釋。梵Ṣatsamāsa。</p>
