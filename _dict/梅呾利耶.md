---
title: 梅呾利耶
source: deerpark.app
---

### 丁福保佛學大辭典

【菩薩】Maitreya，舊訛略而云彌勒，譯曰慈。當來嗣釋迦出世成佛之菩薩名。又作梅怛麗藥、梅怛梨、梅呾囉曳尼、梅呾利曳尼、梅呾利曳那。玄應音義二十五曰：「梅怛麗藥，此云慈，即舊云慈氏者也。慈有二因緣：一值慈佛發心，二初得慈心三昧，因以名焉。言彌勒，或云梅怛黎，並訛。」唯識述記四本曰：「梅呾利耶，此翻云慈氏，梅呾囉曳尼是聲轉之異。」彌勒上生經疏上曰：「依正梵本應云梅呾利耶，此翻為慈，古云彌帝疑，或云彌勒者，皆語訛也。（中略）若釋名應云梅呾利曳尼，梅呾利曳尼是女聲，母性慈故，因名慈氏。（中略）若依此姓名為慈者，應云梅呾利曳那，是男聲也。」俱舍光記十八曰：「梅怛儷藥，梅怛，此云慈，儷藥，此云氏。菩薩在慈姓中生，從姓立名。故名慈氏。舊云彌勒，訛也。」


