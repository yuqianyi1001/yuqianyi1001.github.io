---
title: 獨影境
source: deerpark.app
---
### 佛光大辭典

法相宗所立三類境之一。謂依第六意識之妄想分別，浮現實我實法之相，此相非有實體，僅為意識之見分（能照知所緣對境之主體作用）所變現之影像；如現空華、兔角之境，所現之相，多為相分（所照知之對象），乃由于能緣之心所生之妄想分別而見之影像，非有實質，僅為幻像。

三類境中，除獨影境外，尚有帶質境與性境。獨影境相對于帶質境之相分的具有本質而謂之獨，相對于性境之相分的具有實性而謂之影。故獨影境，為一時妄分別之反應，乃情有理無之法，屬于三性中之遍計所執性。

唯識樞要卷上末（大四三·六二○中）：‘獨影之境，唯從見分，性、系、種子，皆定同故。如第六識緣龜毛、空華、石女、無為、他界緣等所有諸境；如是等類，皆是隨心，無別體用，假境攝故，名為獨影。’

此境具足三種隨心：(一)性隨心，境與能緣之心同一性。(二)種隨心，境與能緣之心由同一種子而生。(三)系隨心，境與能緣心為同一界系。﹝成唯識論了義燈卷一末﹞（參閱‘三類境’698）



### 三藏法數

影即影像，是相分異名。謂如第六識緣空華、兔角，及過去未來等所變相分，無種為伴，但獨自有，是名獨影境。



### 丁福保佛學大辭典

【術語】三類境之一，第六意識之妄想分別，浮實我實法之相如，現空華兔角之境，所現之相，多為相分。此相分非有實體，惟為意識之見分所變現之影像。故名之為獨影境。對於帶質境之相分有本質，而謂為獨。對於性境之相分有實性，而謂為影。故獨影境者，為一時妄分別之反應。為情有理無之法，三性中之徧計所執性也。既是妄分別之反應，故其性（善惡無記之性）、其繫（三界之繫屬）、其種子（能生之種子），皆與妄分別之本體（即見分）相同，體性總為見分，如鏡中之影，隨本質之形。唯識樞要上本曰：「獨影之境，唯從見分，性繫種子皆定同故。如第六識緣龜毛空華石女，無為他界緣等所有諸境。如是等類，皆是隨心無別體用，假境攝故名為獨影。」



