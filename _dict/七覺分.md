---
title: 七覺分
source: deerpark.app
---

### 陳義孝佛學常見辭彙

又名七菩提分、七覺支、七等覺支，為五根五力所顯發的七種覺悟。一、擇法菩提分，即以智慧簡擇法的真偽。二、精進菩提分，即以勇猛心，力行正法。三、喜菩提分，即心得善法，而生歡喜。四、輕安菩提分，即除去身心粗重煩惱，而得輕快安樂。五、念菩提分，即時刻觀念正法，而令定慧均等。六、定菩提分，即心唯一境，而不散亂。七、捨菩提分，即捨離一切虛妄的法，而力行正法。



### 三藏法數

﹝出法界次第﹞ 覺，即覺了。謂覺了所修之法是真是偽也。分即支分，謂此七種法，各有支派分齊，不相雜亂，故名七覺分，亦名七覺支。擇、進、喜三覺分，屬慧；除、捨、定三覺分，屬定；念覺分兼屬定、慧。故摩訶止觀云：修此七覺，即得入道。是也。 〔一、擇法覺分〕，擇，即揀擇。謂用智慧觀察諸法之時，善能簡別真偽，而不謬取虛偽之法，故名擇法覺分。 〔二、精進覺分〕，不雜名精，無間名進。謂修諸道法之時，善能覺了不行無益苦行，而於真正法中，常能用心專一，無有間歇，故名精進覺分。 〔三、喜覺分〕，喜，即懽喜。謂心契悟真法，得懽喜時，善能覺了此喜不從顛倒法生，住真法喜，故名喜覺分。 〔四、除覺分〕，除，即斷除。謂斷除諸見煩惱之時，善能覺了，除去虛偽之法，增長真正善根，故名除覺分。 〔五、捨覺分〕，捨，即捨離。謂捨離所見念著之境，善能覺了虛偽不實，永不追憶，故名捨覺分。 〔六、定覺分〕，定，即禪定。謂發禪定之時，善能覺了諸禪，不生煩惱妄想，是名定覺分。 〔七、念覺分〕，念，即思念。謂修諸道法之時，善能覺了，常使定慧均平。若心昏沉之時，當念用擇法精進喜三覺分，觀察諸法，令不昏沉；若心浮動之時，當念用除覺分除身口之過非，用捨覺分捨於觀智；用定覺分入正禪定，攝其散心，令不浮動，是名念覺分。

覺即覺了，分即支分。謂此七法，各有支派分齊也。一、擇覺分，謂揀擇諸法之真偽也。二、精進覺分，謂修諸道法，無有間雜也。三、喜覺分，謂契悟真法，得懽喜也。四、除覺分，謂斷除諸見煩惱也。五、捨覺分，謂捨離所見念著之境也。六、定覺分，謂覺了所發之禪定也。七、念覺分，謂思惟所修之道法也。



### 丁福保佛學大辭典

【名數】又曰七菩提分，七覺支。俱舍論謂之七等覺支。七科道品中之第六也。覺有覺了覺察之義。此為使定慧均等之法，故名等覺。覺法分七種，故曰支，或曰分。

一，擇法覺支，以智慧簡擇法之真偽。

二，精進覺支，以勇猛之心離邪行行真法。

三，喜覺支，心得善法即生歡喜。

四，輕安覺支，止觀及法界次第名為除覺分，斷除身心麤重，使身心輕利安適。

五，念覺支，常明記定慧而不忘，使之均等。

六，定覺支，使心住於一境而不散亂。

七，行捨覺支，捨諸妄謬，捨一切法，平心坦懷，更不追憶，是行蘊所攝之捨之心所，故名行捨。

此七法，若行者之心浮動時，可用除捨定之三覺支攝之，若心沈沒時可用擇法精進喜之三覺支起之。念覺支常念定慧，不可廢退。是故除念覺外，他六覺隨行人之要而用之。以此七事得證無學果。止觀七曰：「心浮動時以除覺除身口之麤，以捨覺觀智，以定心入禪，若心沈時以精進擇喜起之，念通緣兩處。」同輔行曰：「定慧各三，隨用一得益便止，無假徧修，若全無益，方趣後品，念能通持定慧六分，是故念品通於兩處。」梵Saptabodhyaṅga。


