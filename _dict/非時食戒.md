---
title: 非時食戒
source: deerpark.app
---

### 丁福保佛學大辭典

【術語】比丘九十波逸提之第三十七戒也，總為禁過午而食之戒法。五分律八曰：「佛在王舍城，爾時未為比丘制非時食，迦留陀夷，著雜色衣，面黑眼赤，闇中乞食。懷妊婦人電光中見大驚喚言：毘舍遮！毘舍遮（鬼名）！迦留陀夷言：我是沙門，非毘舍遮。便罵言：汝何冥夜乞食？餘沙門波羅門一食便足，汝云何食晝夜？長老比丘白佛，佛呵責結戒，若比丘非時食波逸提。」行事鈔中三曰：「經中說云：早起諸天食，日中三世諸佛食，日西畜生食，日暮鬼神食。佛制斷六趣因令同三世佛故。」（法苑珠林五十五引此文為毘羅三昧經之說，此經今不傳）。


