---
title: 迦葉傳衣彌勒
source: deerpark.app
---
### 丁福保佛學大辭典

【傳說】迦葉自釋迦如來受袈裟，於雞足山入定，以傳之於彌勒。毘奈耶雜事付法藏傳以為糞掃衣，西域記以為金襴衣。增一阿含經四十四曰：「世尊告大迦葉，不應般涅槃，要須彌勒出世，（中略）彌勒當取迦葉僧伽梨著之。」智度論三曰：「迦葉即著從佛所得僧伽梨，持衣鉢捉杖，如金翅鳥現上昇虛空。（中略）與衣鉢俱，作是願言：令我身不壞，彌勒成佛，我骨身還出，以此因緣度眾生。如是思惟已，直入耆闍崛山石頭中，如入軟泥，入已還合。」毘奈耶雜事四十曰：「大迦攝波，欲涅槃住雞足山中，於三峰中敷草而坐，作如是念：我今宜以世尊所授糞掃納衣用覆於身，令身乃至慈氏下生，彼薄伽梵，以我此身示諸弟子及諸大眾，令生厭離，即便入定三峰覆身，猶如密室，不壞而住。」付法藏傳一曰：「迦葉至雞足山，於草敷上跏趺而坐，作是願言：今此身著佛所與糞掃之衣，自持己鉢乃至彌勒，令不朽壞，使彼弟子皆見我身而生厭惡。（中略）時彌勒佛，即就迦葉取僧伽梨，時大眾見神力，除憍慢心，成阿羅漢。」西域記九曰：「如來化緣斯畢，垂將涅槃。告迦葉波曰：我於曠劫勤修苦行，為諸眾生求無上法。昔所願期，今已果滿。我今將欲入大涅槃，以諸法藏囑累於汝，住持宣布，勿有失墜。姨母所獻金縷袈裟，慈氏成佛，留以傳付。」



