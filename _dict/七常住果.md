---
title: 七常住果
source: deerpark.app
---

### 陳義孝佛學常見辭彙

謂常住之法有七種，即菩提、涅槃、真如、佛性、菴摩羅識、空如來藏、大圓境智。



**來源：三藏法數**

﹝出楞嚴經﹞ 常住者，無滅無生不遷不變之謂也。果者，在修曰因，在證曰果。謂此七種，即諸佛所證法身之果德也。以其清淨圓滿，體性堅凝，皆名常住果也。 〔一、菩提〕，梵語菩提，華言道。即諸佛所得清淨究竟之理也。以其無滅無生，不變不遷，是為常住果。 〔二、涅槃〕，梵語涅槃，華言滅度。即如來所證究竟法身之果。以其無滅無生，不遷不變，是為常住果。 〔三、真如〕，離妄曰真，不異曰如。即諸佛所證真實無妄之德，以其無滅無生，不遷不變，是為常住果。 〔四、佛性〕，佛性者，覺性也。即諸佛所證真覺湛明之性，無染無淨，離過絕非，以其無滅無生，不遷不變，是為常住果。 〔五、菴摩羅識〕，梵語菴摩羅，華言清淨，又云白淨無垢。此識即諸佛清淨本源心體，湛若太虛，纖塵不立，非生死之所拘，非涅槃之能寂，以其無滅無生，不遷不變，是為常住果。 〔六、空如來藏〕，空如來藏者，含攝萬法而無所積聚也。即諸佛所證清淨法身之體，煩惱蕩盡，應用無窮，以其無滅無生，不遷不變，是為常住果。 〔七、大圓鏡智〕，大圓鏡智者，洞照萬法，無所不知，即諸佛所得本有圓明覺照之智。應物無跡，體不動搖，以其無滅無生，不遷不變，是為常住果。



### 丁福保佛學大辭典

【名數】楞伽經四明七種之常住法：一菩提、二涅槃、三真如、四佛性、五菴摩羅識、六空如來藏、七大圓鏡智也。此法在修謂之因，在證謂之果。



### 佛光大辭典

就證得佛位，得不生不滅而常住之果所立之七種名稱，即：(一)菩提，謂知覺，亦即智果。(二)涅，謂寂滅，亦即斷果。(三)真如，謂離偽妄而無遷改。 (四)佛性，謂照察不變。(五)庵摩羅識，庵摩羅譯為無垢，乃離障之所顯，即為白淨無垢識。(六)空如來藏，與妄染不相應，含藏無量功德。(七)大圓鏡智，能現身土，離倒圓成，週鑑萬有。此等常住之果，名稱雖七，其體為一，清淨圓滿，堅固凝然，如金剛常住而不壞。﹝首楞嚴經卷四、楞伽經卷四、首楞嚴經義海卷十四﹞


