---
title: 白毫
source: deerpark.app
---

### 丁福保佛學大辭典

【術語】如來三十二相之一。世尊眉間有白色之毫相，右旋宛轉，如日正中，放之則有光明，初生時長五尺，成道時有一丈五尺。名白毫相。大般若三十一曰：「世尊眉間有白毫相，右旋柔軟，如覩羅綿，鮮白光淨踰珂雪等，是三十一。」嘉祥法華義疏三曰：「智度論出小乘人解白毫相云：舒之即長五尺，卷之即如旋螺。觀佛三昧經云：為太子時長五尺，樹下時長一丈四尺五寸，成道時一丈五尺。舒之表裏有清徹白淨光明，置之便失淨光而卷縮在兩眉之間。經或言：右旋宛轉如日正中。或言：如天白寶。」佛說實經，放白毫之光者，表理之顯明與白淨。且表其法為諸教之源也。法華經序品曰：「爾時佛放眉間白毫相光。」嘉祥法華義疏二曰：「白毫者表理顯明稱白，教無纖隱為毫。」探玄記三曰：「眉間表中道一乘法也，白毫表無流證道白淨法也。又白為眾色本，故表此一乘為諸教源也。」


