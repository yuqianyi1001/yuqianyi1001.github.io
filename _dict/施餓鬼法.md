---
title: 施餓鬼法
source: deerpark.app
---

### 丁福保佛學大辭典

【修法】修佛行以施為第一，六度中以施為最初，四攝中亦以施為第一。而施之中以施餓鬼為最。故三國諸師盛行此法。其法出於不空譯之施諸餓鬼飲食及水法。稱寶掌如來（南方寶生佛），妙色身如來（東方阿閦佛），甘露王如來（西方彌陀佛），廣博身如來（中央大日佛），離怖畏如來（北方釋迦佛），五如來之名號，則以佛之威光加被故，能使一切餓鬼等滅無量之罪，生無量之福，得妙色廣博，得無怖畏，所得之飲食變為甘露微妙之食，即離苦身而生天淨土也。寶掌如來為南方之寶生如來，最勝王經作寶相。或作寶星。今日寶掌。一義云掌者主掌之義，以掌寶故，名曰寶掌。一義云攝真實經所說：「結施願印左手同前，右手仰掌入南方寶生如來三昧。（中略）從五指間雨如意珠，此如意珠雨天衣服天甘露。」右手仰掌，由掌中雨寶，故名寶掌。經軌者，如佛說拔焰口餓鬼陀羅尼經，一卷，不空譯。施諸餓鬼飲食及水法，一卷，不空譯。佛說救面然餓鬼陀羅尼神咒經，一卷，實叉難陀譯。瑜伽集要救阿難陀羅尼焰口儀軌經，一卷，不空譯。瑜伽集要焰口施食儀起教阿難陀緣由，一卷，不空譯。瑜伽集要焰口施食儀，一卷，不空譯。


