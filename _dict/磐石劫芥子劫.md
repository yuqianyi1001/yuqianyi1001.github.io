---
title: 磐石劫芥子劫
source: deerpark.app
---

**來源：丁福保佛學大辭典**

<p>【譬喻】以磐石芥子之喻示劫量者。智度論五曰：「佛以譬喻說劫義：四十里石山，有長壽人，每百歲一來，以細軟衣拂拭此大石盡，而劫未盡。又四十里大城滿芥子，有長壽人，百歲一來取一芥子，芥子盡而劫尚不盡。」同三十八曰：「有方百由旬之城滿芥子，（中略）有方百由旬之石（云云）。」菩薩瓔珞本業經下曰：「譬如一里二里乃至十里石，以天衣重三銖，人中日月歲數三年一拂，此石乃盡，名一小劫。若一里二里乃至四十里石，亦名小劫。又八十里石，以梵天衣重三銖，梵天日月歲數三年一拂，此石乃盡，名為中劫。又八百里石。以淨居天衣重三銖，淨居天日月歲數三年一拂，此石乃盡，故名一大阿僧祇劫。」</p>
