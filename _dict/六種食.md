---
title: 六種食
source: deerpark.app
---
### 佛光大辭典

六種比丘之食法。即：(一)乞食，謂人中之上品，不以邪命而得食，亦不受食赴請，唯行乞食，省事修道，而使他人得施與之福利。(二)次第乞食，謂上行之人不計揀貧富，平等慈愛眾生，次第乞食。(三)不作餘食法，謂不于求處數數正食，不貯存餘食。(四)一坐食，謂午前唯受一坐食，不數數食，亦不更作小食。(五)一揣食，又作節量食。謂一受即止，節量少食，以利修道。(六)不中後飲漿，謂節量飲食，並于午後不飲漿果、漿蜜等物，以避免邪命廢道。﹝大毗盧遮那經供養次第法疏卷上﹞



### 丁福保佛學大辭典

【名數】一、乞食。人有下中上三品，下品者自為邪命而得食，中品者受一食，且赴請，上行之人，唯行乞食。以自省事修道而使他得施與福利故也。二、次第乞食。凡愚者貪味棄貧從富，上行之流，不選貧富，等慈眾生，次第乞食。三、不作餘食法。律中說人復次第乞食，於求處數數正食，得貯餘食。行者作念此餘食法世尊開聽病者，我今無病不可受，是故不作餘食法。四、一坐食。有人數數不正食於中前數數食其餘米果粥等。行者作念愚夫養身者為增煩惱之故，故數數食，今我為道而非為養身。故僅中前一坐食。五、一揣食。經中亦名節量食。一受即止，故云一揣食。節儉少食，名節量食。有人受一食法，於一食中恣意飽噉，氣脹腹滿而起睡眠消息，半日不減，以妨修道，故須節量。六、不中後飲漿。有人節量飲食，尚貪味，於中後數數飲漿果漿蜜等。為求此漿多致邪命，費功廢道。是故不飲。見不思議疏上。



