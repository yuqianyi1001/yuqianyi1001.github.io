---
title: 三涅槃
source: deerpark.app
---
### 三藏法數

﹝出金光明經玄義﹞ 梵語涅槃，華言滅度，又云不生不滅。 〔一、性淨涅槃〕，謂諸法實相之理，不可染，不可淨；不染即不生，不淨即不滅。不生不滅，名性淨涅槃。（諸法實相者，十界因果之法，本來離虛妄相，相相皆實，故名實相。不可染、不可淨者，謂實相之理，惑不能染，智不能淨。不染即不生者，既無惑染，豈有法生；不淨即不滅者，既非智淨，豈有法滅。是故名為不生不滅。） 〔二、圓淨涅槃〕，智極故名圓，惑盡故名淨。據性而言，雖無染淨；約修而說，惑智宛然。智若契理，惑畢竟不生，智畢竟不滅；不生不滅，名圓淨涅槃。（惑智宛然者，惑即所斷之煩惱，智即能斷煩惱之智慧也。） 〔三、方便淨涅槃〕，方便猶善巧也。謂智能契理，即照群機，照必垂應，機感即生，此生非生；機緣既盡，應身即滅，此滅非滅；不生不滅，名方便淨涅槃。（此生非生者，謂機感即生，心常寂滅也；此滅非滅者，謂緣盡即滅，應用常興也。）



### 丁福保佛學大辭典

【名數】見涅槃條。

參照：<a href="/dict/涅槃">涅槃</a>



