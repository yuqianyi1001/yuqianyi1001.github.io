---
title: 一相法門
source: deerpark.app
---
### 佛光大辭典

乃謂諸法入于一相，不作種種分別，不可盡，無所思，不可得，離相對，不執著之法門。文殊功德莊嚴經卷下，載有十餘位菩薩所說之各種一相法門。



### 丁福保佛學大辭典

【術語】文殊功德莊嚴經下曰：「智上菩薩言：文殊師利以何一相而說於法？文殊師利言：善男子，云何所說一相法耶？智上菩薩答曰：文殊師利不見蘊及處界，亦非無見，亦非有見，於法無分別，亦無所分別，又不於法而見積集，亦不於法而見散失，是即名為一相法門（一）。師子勇猛雷音菩薩曰：若於法性，不違法性，不作種種分別，是凡夫法，是聲聞法，是緣覺法，是如來法，入於一相，謂遠離相，是即名為一相法門（二）。善見菩薩曰：若修行真如，而於真如無所思惟，亦不分別，此是甚深，是即名為一相法門（三）。無盡辨菩薩曰：諸法皆盡，究竟盡者乃曰無盡，說一切法不可盡者，是即名為一相法門（四）。善思惟菩薩曰：若於思惟入不思惟，彼無所思，亦不可得，是即名為一相法門（五）。離塵菩薩曰：若究竟不染於一切相，染無所染，亦不愛，不恚，不癡，不作一，不作異，亦非作，亦非不作，不取，不捨，是即名為一相法門（六）。娑蘗羅菩薩曰：若入甚深法，難測如大海，而於正法亦不分別，如是住，如是說，於自無所思，於他無所說，是即名為一相法門（七）。月上童真菩薩曰：若思惟一切有情，平等如月，而亦不思我及有情，如是說者，是即名為一相法門（八）。摧一切憂闇菩薩曰：若遇憂慼而無所憂，而於憂箭亦不疲厭，云何有情起於憂根，所謂於我若有，於我住平等者，是即名為一相法門（九）。無所緣菩薩曰：若不緣欲界不緣色無色界不緣聲聞獨覺之法，不緣佛法，如是說者，是即名為一相法門（十）。普見菩薩曰：若說法者，應平等說，其平等者，所謂空性，不於空性思惟平等，於平等法亦無所得，如是說者，是即名為一相法門（十一）。三輪清淨菩薩曰：夫所說法，不違三輪。云何為三於我無所得？於聞不分別，於法無所取，如此名為三輪清淨，如是所說者，是即名為一相法門（十二）。成就行菩薩曰：若知不著一切法，如是知，如是說，不說於一字，所謂離言說故，若如是說一切法者，是即名為一相法門（十三）。深行菩薩曰：若樂瑜伽，知一切法，則於諸法而無所見，於彼若說，若無說者，於法無二，是即名為一相法門（十四）。」



