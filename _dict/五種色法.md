---
title: 五種色法
source: deerpark.app
---

**來源：三藏法數**

﹝出華嚴經隨疏演義鈔﹞ 色即質礙之義。凡依正色法，不出此五也。（依正色法者，依是眾生依報，即山河大地屋宇之類也。正是正報，即眾生五陰之身也。此二種皆有形量分，故云色法也。） 〔一、極略色〕，謂於色上分析長短形相麤細，以至極微，故名極略色。 〔二、極迥色〕（亦名自礙色），謂上見虛空青黃等色，乃是顯色；若下望之，則此顯色至遠而為難見，是名極迥色。 〔三、受所引色〕，受即領受，引即引取。如受諸戒品，戒是色法，所受之戒，即是受所引色。又如意識領納聲香味觸等法，乃至憶念過去曾見境界，皆名受所引色。 〔四、遍計所起色〕，謂諸眾生於諸識所變影像，及第六識所緣三世境界，空華水月等，悉生計著，是名遍計所起色。（第六識者，即意識也。三世者，過去、現在、未來也。） 〔五、定自在所生色〕，定即禪定。自在所生色者，謂解脫靜慮所緣境色也。如菩薩入定，所現光明，及現一切色像境界。如入火定，則有火光發現，是名定自在所生色。（菩薩，梵語具云菩提薩埵，華言覺有情。）



### 丁福保佛學大辭典

【名數】對法論說法處之中有五種之色法者。見法處所攝色條。

參照：<a href="/dict/法處所攝色">法處所攝色</a>



### 佛光大辭典

總括諸法為十二處，攝屬于法處而為意處之所對者有五，稱為五種色法。即：極略色、極迥色、受所引色、遍計所起色、定所生自在色。（參閱‘法處所攝色’3389）


