---
title: 世間相常住
source: deerpark.app
---
### 佛光大辭典

為表示‘俗諦常住’之用語。于諸經論中，為重要偈語之一。法華經方便品（大九·九中）：‘是法住法位，世間相常住；于道場知已，導師方便說。’謂真如常住，世間之相亦常住，一切有為變化之現象皆蘊含真如不變之理。若離世間現象之相，則無常住不變之理。此種‘性相如如’、‘事理不二’之道理，乃大乘究極之說。若僅見世間相之常住，而不知無常者，為凡夫之牛羊眼；僅見世間相之無常，而不知常住者，為小乘偏空之僻眼；若能于無常中見其常住之理，復于常住中見其無常之理者，則為菩薩之實相眼。

于密教，相當于此一用語者，有‘生住等諸法，常恆如是生’一語。其意亦同上述，謂舉凡生住異滅之轉變、春夏秋冬之運轉，皆屬法性自然之妙用。﹝大日經卷五秘密漫荼羅品、大智度論卷十九﹞



### 陳義孝佛學常見辭彙

法華經說：「是法住法位，世間相常住」。意謂從法性本位來看，則世間一切法相皆不離法性，諸法相相，無非是常住之相。



### 丁福保佛學大辭典

【術語】是示俗諦常住之金言，大乘之極說，台家之眼目也。法華經方便品曰：「是法住法位，世間相常住。於道場知已，導師方便說。」法位者，真如也。住於法位者，謂十界三千之諸法住於真如也。即性具之謂也。故真如常住，世間之相亦常住也。智度論十九曰：「中論說涅槃不異世間，世間不異世間。涅槃際，世間際，一際無有異故。」妙宗鈔上曰：「世間常住者，即十界三千。世間一一皆住真如法位，法位常故，世間亦常。」金錍論曰：「無常常住時相續，隨緣不變，一念寂照。」隨緣者照而無常，不變者隨而常住也。然則見世間相之常住而不知無常者，凡夫之牛羊眼也。見世間相之無常而不知常住者，小乘偏空之僻眼也。即無常見常住，即常住見無常者，菩薩之實相眼也。密教以大日經五秘密曼荼羅品：「生住等諸法，常恒如是生。」之文，為世相常住之證文，生住異滅之轉變，春夏秋冬之推運，皆是法性自爾之妙用，離佛天人之造作也。可生者生，可滅者滅，是天然之道理，法爾之德業也，故曰常恒如是生。見秘藏記鈔十。又秘藏記本謂：「顯教中亦於法華經，謂世間常住，譬如水性澄靜，是為常住，以風之緣故起波。波即相也，水即性也。風息則波即止而為水，故是依攝相歸性而得常住也。依性相差別，則不得謂為常住。故是生滅無常家之喻也（天台之別教即華嚴宗是也）。密教之說，十界之諸法，皆為如來自受用之境界，是處離生滅無常故不用此喻，別有密教不共之喻。其喻如日月與光明，日月為性，光明為相，此性此相不相離而為本有，是故謂為性相常住（天台所謂性具之三千）。非待歸於性而為常住，又譬之四大和合之身，是即體也，手足之屈伸取捨，是即用也，其眼耳等之好醜長短，即是相也。此體相用三者，不相離而各各宛然，故性相共為本有云。」



