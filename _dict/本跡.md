---
title: 本跡
source: deerpark.app
---

### 三藏法數

本，猶根本；跡，猶足跡。譬人所居之處，則有行往之跡。今觀世音不動本際，而能實智益物；普門曲垂跡化，而能權智益物。觀音既是過去正法明佛，其本已高，所作權、實之跡則妙。故以本跡次權實而明之也。



### 丁福保佛學大辭典

【術語】本地與垂迹也，初地已上法身之菩薩及佛，由自己之實身，變作許多之應化，以化眾生。其實身為本地，分身為垂迹，地者能生之義，為利物而自本身垂萬化，故能現之本，謂為本地。所現之末謂為垂迹。自本垂迹，由迹知本，是即一佛菩薩上之妙德也。然此本迹有高下，台家立本高迹下，本下迹高，本迹俱高，本迹俱下之四句而分別之（見本高迹下條），如初地之菩薩，現二地之身，或示八相成道之相者，本下迹高也。如佛由佛之法身垂化身，觀音菩薩現三十三身者，本高迹下也。但以本高迹下為通途。維摩經序曰：「非本無以垂迹，非迹無以顯本。本迹雖殊，而不思議一也。」觀音玄義上曰：「上地為真為本，下地為應為迹。」

參照：<a href="/dict/本高迹下">本高迹下</a>


