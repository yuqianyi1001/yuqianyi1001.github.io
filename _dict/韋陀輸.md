---
title: 韋陀輸
source: deerpark.app
---

**來源：丁福保佛學大辭典**

<p>【人名】Vitāśoka，又Vigatāśoka，達磨阿輸迦王之弟。智度論二十謂之韋駄輸，阿育王經三謂之毘多輸迦，阿育王傳二謂之宿大哆。善見律二謂之帝須。由阿輸迦之方便為七日王，遂發心者。阿育王經三言阿育王之弟毘多輸迦，信外道之法，謗王供養佛僧，王告大臣言：我弟信外道之言，我當以方便使入佛法，我今入浴，脫天冠及寶衣，汝當以我衣冠為弟莊嚴使昇王座。大臣如王言，王出見之，大怒，欲殺之，大臣諫曰：是王之弟，願王忍辱。王曰：我忍辱七日，使彼為王，而殺之。乃七日內使恣意受五欲。一日過已，使旃陀執刀立門告曰：一日既過，餘六日在，當死。如是七日已，王問曰：汝王七日，種種伎樂，汝數數見聞耶？答曰：我都不見不聞，旃陀羅日日執刀高聲唱曰：七日中，已幾許日過，爾許日當死，我聞此聲雖為閻浮提王得妙欲五妙，以憂深故，不見不聞。於是王為說種種生死苦法。王弟遂發心出家，證阿羅漢果。</p>
