---
title: 三等流
source: deerpark.app
---

**來源：三藏法數**

﹝出宗鏡錄﹞ 等流者，等即平等；流即流類也。 〔一、真等流〕，謂善性、惡性、無記性為因，所引善、惡、無記同類之果；果與因性真實是同，故名真等流。 〔二、假等流〕，謂前世殺生，令他命短；故感今世自亦短命，有相似義，假名等流，故名假等流。 〔三、分位等流〕，謂眼等諸識，各隨自類轉變。如眼識乃至身識，皆從第八種子識而生；對於色等諸塵，名等流果。若第六識從種子識而生起諸分別，亦名等流果。而識與塵分位各同，故名分位等流。（種子識即藏識也。等流果者，謂眼識與色塵乃至身識與觸塵各為等流，而識與塵皆名果也。第六識即意識也。）



### 丁福保佛學大辭典

【名數】一真等流，以善性惡性無記性為因，所引善惡無記同類之果，與因性真實同者，故名為真等流。二假等流，如前世殺生，令他命短，今世自命亦短，有相似之義，故假名等流，謂之假等流。三分位等流，眼等諸識，各隨自類轉變。如眼識。（中略）身識皆從第八識之種子而生，對於色等諸塵，名等流果。若第六識從種子識而生，起諸分別，亦名等流果。而識與塵分位各同，故名分位等流。說詳宗鏡錄七十一。



### 佛光大辭典

唯識家所說五果中之等流果，以性質而別，又可分為如下三種：(一)真等流，以善性、惡性、無記性為因，所引善、惡、無記同類之果。其果與因之性質真實而流類相同，故稱真等流。(二)假等流，如前世殺生，令其命短，今世自命亦短。其果與因，有相似之義，故假名等流，稱為假等流。(三)分位等流，眼等諸識各隨自類轉變，如眼等諸識皆從第八識之種子而生，對于色等諸塵，稱為等流果；若第六識從種子識而生起諸分別，亦稱等流果。以識與塵分位各同，故稱分位等流。﹝宗鏡錄卷七十一﹞


