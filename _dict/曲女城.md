---
title: 曲女城
source: deerpark.app
---

**來源：法相辭典**

<p>★西域記五卷一頁雲：羯若鞠^國人長壽時，其舊王城，號拘蘇磨補羅。（唐言花宮）王號梵授。福智宿資，文武允備。威懾贍部，聲震鄰國。具足千子，智勇弘毅。復有百女，儀貌妍雅。時有仙人，居伽河側，棲神入定，經數萬歲，形如枯木。遊禽棲集，遺尼拘律果于遷人肩上；暑往寒來，垂蔭合拱。多歷年所，從定而起。欲去其樹，恐覆鳥巢。時人美其德，號大樹仙人。仙人寓目河濱，遊觀林薄。見王諸女，相從嬉戲。欲界愛起，染著心生。便詣華宮，欲事禮請。王聞仙至，躬迎慰曰：大仙，棲情物外，何能輕舉？仙人曰：我棲林藪，彌積歲時。出定遊覽，見王諸女，染愛心生，自遠來請。王聞其詞，計無所出。謂仙人曰：今還所止，請俟嘉辰。仙人聞命，遂還林藪。王乃歷問諸女，無肯應娉。王懼仙威，憂愁毀悴。其幼稚女，候王事隙，從容問曰：父王千子具足，萬國慕化；何故憂愁，如有所懼？王曰：大樹仙人，幸顧求婚；而汝曹輩，莫肯從命。仙有威力，能作災祥。儻不遂心；必起嗔怒。毀國滅祀，辱及先王。深惟此禍，誠有所懼。稚女謝曰：遺此深憂，我曹罪也。願以微軀，得延國祚。王聞喜悅。命駕送歸。既至仙廬，謝仙人曰：大仙俯方外之情，垂世間之顧；敢奉稚女，以供灑掃。仙人見而不悅。乃謂王曰：輕吾老叟，配此不妍。王曰：歷問諸女，無肯從命。惟此幼稚，願允給使。仙人懷怒，便惡咒曰：九十九女，一時腰曲。形既毀弊；畢世無婚。王使往驗，果已背傴。從是之後，便名曲女城焉。</p>

**來源：丁福保佛學大辭典**

<p>【地名】西域記五，謂：「羯若鞠若國人長壽時，其舊王城號拘蘇磨補羅，王號梵授。福智兼備，威震贍部。具足千子，復有百女，皆儀貌妍雅。時有仙人居殑伽河邊，棲神入定。經數萬歲，形如枯木。遊禽棲集，遺尼拘律果於仙人肩，生芽成大木。經多年所，從定起，欲去其樹，恐覆鳥巢，而不敢。時人美其德，號為大樹仙人。仙人偶寓目河濱，見王女嬉戲，欲界愛起，染著心生。自詣王所請女。王不得已諾之，仙還。歷問諸女，無一應聘者，王懼仙人威，憂愁無措，時諸王女中最幼者，自請當之，解王之患。王喜，令送至仙廬。仙人見而不悅，乃謂王曰：輕吾老叟，配此不妍。王曰：歷問諸女，無肯從命者，惟此幼女，願充給使。仙人懷怒，便惡咒曰：九十九女一時腰曲，形毀弊，畢世無婚。使王往驗，果背傴。自是後名曲女城。」梵Kānyakudja。</p>
