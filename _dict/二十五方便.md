---
title: 二十五方便
source: deerpark.app
---

**來源：丁福保佛學大辭典**

<p>【名數】台家修禪之法，分方便與正修二道，先為方便行，有二十五種，其次正修十乘觀法。二十五種之方便行，分為五科：一、具五緣：持戒清淨（離三業之非）、衣食具足（蔽形凌飢）、閒居靜處（山林蘭若）、息諸緣務（學問猶廢何況俗事）、近善知識（資我身長我道）。二、訶五欲：訶色（色如熱鐵丸）、訶聲（聲如塗毒鼓）、訶香（香如憋龍之氣）、訶味（味如沸密湯）、訶觸（觸如臥師子）。三、棄五蓋：貪欲、瞋恚、睡眠、掉悔、疑，此五法蓋覆心神，使不能發定慧，故名為蓋。四、調五事：調心不沈不浮，調身不緩不急，調息不澀不滑，調眠不節不恣，調食不飢不飽，五事各須中庸。五、行法：欲（欲離妄想顛倒欲得禪定智慧）、精進（持戒棄蓋初中後夜勤行精進）、念（賤世法貴禪定智慧之念）、巧慧（籌量世樂與禪定智慧樂之得失輕重）、一心（念慧分明見世間之苦患與定慧之尊貴）。止觀四曰：「此二十五法通為一切禪慧方便，諸觀不同，故方便亦轉。」四教儀曰：「依上四教修行時，各有方便正修，謂二十五方便十乘觀法。（中略）此二十五法為四教前方便，故應須具足，若無此方便者，世間禪定尚不可得，豈況出世妙理乎？」</p>

**來源：佛光大辭典**

<p>謂天台家觀心修行之法，分方便與正修二種，方便有二十五種，正修有十乘觀法。二十五方便行分為五科，即：(一)具五緣：持戒清淨、衣食具足、閒居靜處、息諸緣務、近善知識。(二)訶五欲：訶色、聲、香、味、觸五者。(三)棄五蓋：棄貪欲、嗔恚、睡眠、掉悔、疑等五法。以五法蓋覆心神，使不能發定慧，故稱為蓋。(四)調五事：調心不沈不浮、身不緩不急、息不澀不滑、眠不節不恣、食不飢不飽。(五)行五法：行欲、精進、念、巧慧、一心等五法。摩訶止觀卷四下（大四六·四八下）：‘此二十五法通為一切禪慧方便。諸觀不同，故方便亦轉。’﹝天台四教儀、摩訶止觀卷四上﹞</p>
