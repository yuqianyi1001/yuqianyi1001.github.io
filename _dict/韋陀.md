---
title: 韋陀
source: deerpark.app
---
### 丁福保佛學大辭典

【經名】Veda，又作圍陀，毘陀，皮陀等，新稱吠陀，吠駄，薜陀，鞞陀等。譯曰明智，明分等。婆羅門所傳經典之名也。明實事，發生智慧故名，大本別為四分。

西域記二曰：「其婆羅門，學四吠陀論。曰毘陀，訛也。一曰壽，謂養生繕性。二曰祠，謂享祭祈禱。三曰平，謂禮儀占卜。兵法軍陣。四曰術，謂異能伎數，禁咒醫方。」

金光明最勝王經慧沼疏五曰：「四明法，即四薜陀論，舊曰韋陀，或毘伽羅論，皆訛謬也。一顏力薜陀，此云壽明，釋命長短事。二耶樹薜陀，此云祀明，釋祀祠之事。三娑摩薜陀，此云平明，平是非事。四阿達薜陀，此云術明，釋伎事。」

法華文句八之三曰：「毘陀論，此云智論。」

玄應音義十九曰：「毘陀，或言韋陀，皆訛也。應言鞞陀，此云分也，亦云知也。」

唯識述記一末曰：「明論者，先云韋陀論，今云吠陀論。吠陀者，明也，明諸實事故。」

演密鈔二曰：「吠陀，此云明，即是外道四明也。」

百論疏上之下曰：「四皮陀者：一荷力皮陀，明解脫法。二治受皮陀，明善道法。三三摩皮陀，明欲塵法，謂一切婚嫁欲樂之事。四阿闥皮陀，明咒術算數等法。本云皮陀，此間語訛，故云韋陀。」

摩登伽經上曰：「昔者有人名為梵天，修習禪道有大知見。造一圍陀，流布教化。其後有仙名曰白淨，出興於世，造四圍陀：一者讚誦，二者祭祀，三者歌詠，四者禳災。次復更有一婆羅門，名曰弗沙，其弟子眾二十有五。於一圍陀廣分別之，即便復為二十五分。次復更有一婆羅門，名曰鸚鵡，變一圍陀為十八分。次復更有一婆羅門，名為善道，其弟子眾二十有一，亦變圍陀為二十一分。次復更有一婆羅門，名曰鳩求，變一圍陀以為二分，二變為四，四變為八，八變為十，如是展轉凡千二百六十有六種。是故當知圍陀經典易可變易。」

案吠陀者，印歐語系中最古之文獻，印度最古之聖典也。集阿利亞民族從中央高原而下至印度五河Pañjab流域占居雪山西麓恒河流域間之讚歌，為婆羅門教根本之聖典，紀元前千年已前之記錄。有三吠陀或四吠陀，利俱吠陀Ṛg－veda，撒買吠陀Sāmaveda，亞求羅吠陀Yajurveda是為三吠陀，加阿他羅滑吠陀Atharva－veda而為四吠陀。

利俱吠陀者，乃百論疏之所謂荷力皮陀，集太古之讚美歌者，十卷，一千十七篇，有一萬五百八十頌。

撒買吠陀者，為三磨皮陀，於讚歌附音樂供祭式之實用者，有一千五百四十九頌。此中除七十八頌外悉為利俱吠字讚歌也。

亞求羅吠陀者，相應於冶受皮陀，為集四時祭祀之祭式咒文可用之祭詞者，此吠陀特有之咒文，皆散文也。此吠陀分為黑部Kṛṣṇayajus白部Śuklayajus。黑部者，咒文與解脫不分，有四種：一、Taitiriya－saṁhitā，二、Maitrāyaṇi－saṁhitā，三、Kāṭhaka－saṁhitā，四、Kapiṣṭhala－kāṭha－saṁhitā也。白部者，咒文與解說不混，一種，即Vājasaneyi－saṁhitā也。

阿他羅滑吠陀者，為阿闥皮陀，集禳災禁咒，日常祈念修法可用之祭歌者。二十卷，七百六十篇六千頌。



