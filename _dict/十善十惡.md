---
title: 十善十惡
source: deerpark.app
---
### 佛光大辭典

十善即十善業，梵語daśakuśala-karmāni。乃身口意三業中所行之十種善行為。又作十善業道、十善道、十善根本業道、十白業道。反之，身口意所行之十種惡行為，稱為十惡，又作十不善業道（梵daśākuśala -karma-pathāni ）、十惡業道、十不善根本業道、十黑業道。即：(一)殺生。(二)偷盜。(三)邪淫。(四)妄語。 (五)兩舌，即說離間語、破語。(六)惡口，即惡語、惡罵。(七)綺語，即雜穢語、非應語、散語、無義語。乃從染心所發者。(八)貪欲，即貪愛、貪取、慳貪。(九)嗔恚。(十)邪見，即愚癡。離以上十惡，則為十善。依此順序，屬身業者三，屬口業者四，屬意業者三，稱為‘身三、口四、意三’。除意三外之七支，稱為七支業（口四亦稱語四）。造業之經過可分為加行、根本與後起三個階段，此十業道屬根本者，故立為根本業道。

十善十惡之說，見于大、小乘諸多經典，阿含經謂行十善將生人天世界，行十惡則墮地獄、餓鬼、畜生三惡道。說一切有部等部派對十善十惡之果報分為異熟果、等流果、增上果加以解釋，因行十惡而墮三惡道者，為異熟果；因殺生業而致多病短命者，為等流果；因殺生業而遇霜雹、塵穢等害者，為增上果。

此外，十惡系由貪、嗔、癡三不善根中任一者之加行（預備之行為）而起，當其顯現成為業道，即依三不善根中之特定者或任一而引起。十惡之中，以殺生及邪見為最重。據新華嚴經卷三十五稱，行十善十惡者，依善之弱強程度而得人、天、三乘、佛果；依惡之程度而墮三惡道，即惡性強則墮地獄，次則為畜生，再弱則為餓鬼；或生于人間，亦遭短命、多病及其他之不幸。十善具有止惡行善之意義，故亦稱十善戒，或十善法戒、十善性戒、十根本戒。又十善為順理之正法，故有十善正法之名。據菩薩瓔珞本業經卷下載，修下品之十善，可為人中之王；中品十善為粟散王，即小國之王；上品十善為鐵輪王，即轉輪聖王之一。據此意義而言，其王位稱為十善位，帝王稱為十善君；于過去修十善戒，得此功德，故稱之為十善戒力。于天台宗，圓教十信位之菩薩名為十善菩薩。又據無量壽經卷下所載：(一)殺生。(二)偷盜。(三)邪淫。(四)兩舌、惡口、妄語、綺語。(五)飲酒等稱為五惡；反之，則稱五善。此五者同于五戒之德目，故守五戒稱五善，違反五戒則謂五惡。﹝長阿含經卷十五、增一阿含經卷四十三、卷四十四、正法念處經卷一、卷二﹞（參閱‘業’5494、‘業道’5502）



### 陳義孝佛學常見辭彙

十善與十惡。十善見十善條。十惡見十惡條。



### 丁福保佛學大辭典

【名數】十惡者：一殺生。二偷盜。新云不與取。三邪婬，非自之妻妾而行欲者。四妄語，新云虛誑語。五兩舌，新云離間語。六惡口，新云麤惡語。七綺語，新云雜穢語。語含婬意者。八貪欲。九瞋恚。十邪見，撥正因果，求僻信福者。此十者，並乖理而起，故名惡。又此十惡為苦報之業因，故名曰十惡業。又云十不善業。又此十業能通苦報，故又名十不善道。又曰十惡業道。十善者，不殺生乃至不邪見也。此十者能順理，故名善，名十善業，又名十善道，十善業道。準上可知。見法界次第上之下。俱舍論十六。此中受持十善曰十善戒，是為大乘之在家戒，以感欲界之樂果者。



