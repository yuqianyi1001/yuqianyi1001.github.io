---
title: 白黑二鼠
source: deerpark.app
---

### 丁福保佛學大辭典

【譬喻】或喻晝夜，或譬日月。賓頭盧突羅闍為優陀延王說法經曰：「昔日有人，行在曠野。逢大惡象，為象所逐，狂懼走突，無所依怙。見一丘井，即尋樹根，入井中藏。有白黑鼠，牙嚙樹根。此井四邊，有四毒蛇，欲螫其人。而此井下有大毒龍，傍畏四蛇，下畏毒龍，所攀之樹其根動搖。樹上有蜜三渧，墮其口中。於時動樹蹚壞蜂窠，眾蜂散飛，唼螫其人。有野火起，復來燃樹。（中略）曠野者喻於生死，彼男子者喻於凡夫，象喻無常，丘井喻於人身，樹根喻人命，白黑鼠者，喻晝夜，嚙樹根者，喻念念滅，四毒蛇喻四大，蜜者喻五欲，眾蜂喻惡覺觀，野火燒者喻老，下毒龍者喻死。」名義集五曰：「大集云：昔有一人，避二醉象（生死），緣藤（命根）入井（無常），有黑白二鼠（日月）嚙藤將斷。傍有四蛇欲螫（四大），下有三龍，吐火張爪拒之（三毒），其人仰望二象，已臨井上，憂惱無託。忽有蜂過，遺蜜滴入口（五欲），是人唼蜜，全亡危懼。」（撿大集經不見此文）性靈集四曰：「四蛇相鬥於身府，兩鼠爭伐於命根。」


