---
title: 唵
source: deerpark.app
---

### 丁福保佛學大辭典

【術語】<img src="gaiji/DF-87AD.png"/>oṁ，胎藏界之陀羅尼，冠曩莫之語，金剛界之陀羅尼冠唵之語。秘藏記末曰：「唵字有五種義：一歸命。二供養。三驚覺。四攝伏。五三身。」一歸命者，歸依於佛，獻無二之命之義也。所歸之佛體有自佛他佛之二，自佛者，自心之本覺佛，即在纏如來也，蓮華三昧經所謂「歸命本覺心法身，（中略）還我頂禮心諸佛」是也。眾生無始以來違背吾本覺之佛流轉生死中，今始知自心之本佛，歸於本覺之佛，是還源之最初，真言之歸命也。他佛者，已成之佛，即出纏如來，並一切眾生之本覺佛在纏如來也。誦此唵字則歸於如是自他佛之功德，一時成就。二供養者，是亦有自他佛之二，準上可知。三驚覺者，誦唵字時，其音自行者毛孔入，驚覺自心本有之佛及一切之佛，現於目前，如由春風與雷雨而蟄蟲破地出現，草木花果開結（春風者，大悲願行，雷雨者，如來加持力，蟄蟲者，本有法身之如來，草木者，本有之法身，華果者，始成之智身）。四攝伏者，譬如諸司百官有王之勅召時，身心不厭寒暑而參集，行者誦此唵字時，一切諸天龍神等聞此音，皆悉攝伏而參集也（攝伏法有忍之功，瑜祇經曰：「攝伏如奴僕。」）。五三身者法報化之三身也。其故以唵之一字為阿烏麻Auṁ之三字合成，阿者本不生之義，是法身，烏者譬喻不可得，是不可思議之報身，麻者，吾我不可得，現人天鬼畜之諸眾生。因而誦此唵字則三身成現加持掌護行者也。見守護國經九，秘藏記鈔七。


