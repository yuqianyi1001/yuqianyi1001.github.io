---
title: 七識住
source: deerpark.app
---
### 佛光大辭典

梵語saptavijñāna-sthitayaḥ。有情依果報受生三界，其識所愛樂、止住之處有七，又作七識處、七識止處、七神識止處。即：(一)身異想異識住，又作身異想異如人一分天，指人界、六欲天及劫初起除外之色界初禪天，此處之有情身相、容貌皆異，苦樂、不苦不樂之想各亦差別，故稱身異、想異。(二)身異想一識住，又作身異想一如梵眾天謂劫初起，指色界初禪之劫初起之梵眾天，彼等皆自想為大梵王所生，大梵王亦想此諸梵眾皆我所生。同執一因無別想，故想一；然大梵王身量高廣，容貌、威德、言語、光明、衣冠等，一一異于梵眾，故身異。(三)身一想異識住，又作身一想異如極光淨天，為色界第二禪。此中有情身相、容貌無異，樂與非苦樂二想交參，故稱身一想異。(四)身一想一識住，又作身一想一如遍淨天，為色界第三禪。此中有情身相無異，唯有樂想，故想一。(五)空無邊處識住，超出一切之有色處。(六)識無邊處識住，超出一切之空無邊處。(七)無所有處識住，超出一切識無邊處。後三識住為無色界之下三天。此七處為識之安住處，為有情皆希往止之所，故稱識住。﹝中阿含卷二十四大因經、俱舍論卷八﹞



### 三藏法數

﹝出阿毗曇論﹞ 識，即心識。住者，謂此識隨所感報而安住也。論中不及四禪天，非想非非想天者。偈曰：善處在欲界，及色界三地，無色界亦然，是說為識住。（色界三地者，初禪、二禪、三禪也。無色界亦然者，謂亦有三地，空處、識處、無所有處也。） 〔一、欲界人天識住〕，謂欲界中人，若初受生，此識即托母胎，遂依母息出入。及出胎後，依身而住。又若因修戒善，感報而生欲天，此識即依化生之身而住，是為欲界人天識住。（戒善者，五戒十善也。） 〔二、初禪天識住〕，謂於欲界修習禪定之時，忽覺身心凝然，運運而動，如雲如影，感報而生色界初禪天，此識即依化生之身而住，是為初禪天識住。 〔三、二禪天識住〕，謂厭初禪覺觀動散，因攝在定，澹然澄靜，覺觀即滅，乃發勝定之喜，感報而生色界二禪天，此識即依化生之身而住，是為二禪天識住。（覺觀者，初心在緣曰覺，細心分別曰觀也。） 〔四、三禪天識住〕，謂厭二禪喜心湧動，定不堅固，因攝心諦觀，喜心即謝，泯然入定，綿綿之樂，從內心發，感報而生色界三禪天，此識即依化生之身而住，是為三禪天識住。 〔五、空處天識住〕，謂既得三禪天定，猶厭身色繫縛，乃轉加功力，觀察色身，猶如羅縠，內外通徹，一心念空，無諸色相，感報而生無色界空處天，此識即依空處而住，是為空處天識住。 〔六、識處天識住〕，謂既得空處天定，識緣虛空，定心復散亂，即捨虛空，轉心緣識，心定不動，感報而生無色界識處天，此識即依識處而住，是為識處天識住。 〔七、無所有處天識住〕，謂既得識處天定，此心緣識無量無邊，能壞於定；惟有無心識處，心無依倚，乃為安隱，感報而生無色界無所有處天，此識即依無所有處而住，是為無所有處天識住。



### 法相辭典

★瑜伽十四卷二十三頁雲：又有七種諸有情類受生處所。于彼處所受生有情，諸識現前相續而住。于三界中，唯除惡趣，無想有情，及非想非非想處。由惡趣中，極可厭故；不立識住。無想有情一向轉識不現行故；不立識住。非想非非想處，行與不行，不決定故；不立識住。身異類故；名種種身。想異類故；名種種想。當知與此相違，名一種身，一種想。梵世已下，身形異類。所生身形，種種色相，有差別故。于梵世中，初受生時，彼諸梵眾，鹹作是念：我等皆是大梵所生。爾時梵王亦作是念：是諸梵眾，皆吾所生。如是彼想，非有異類。第二靜慮已上，一切諸天、身光等照故；名一種身。光音天、眾先後生者、由睹梵世猛燄燒然，爾時便有怖不怖想；是故于彼有異類想。

★二解：俱舍論八卷七頁雲：即于三界及五趣中，如其次第，識住有七。其七者何？頌曰：

★身異及想異	身異同一想

★翻此身想一	並無色下三

★故識住有七	餘非有損壞。

★論曰：契經中說：有色有情，身異想異。如人，一分天。是第一識住。一分天者：謂欲界天，及初靜慮。除劫初起。言身異者：謂彼色身，種種顯形狀貌異故。彼由身異，或有異身。故彼有情，說名身異。言想異者：謂彼苦、樂、不苦不樂，想差別故。彼由想異，或有異想；故彼有情，說名想異。有色有情身異想一；如梵眾天。謂劫初起。是第二識住。所以者何？以劫初起彼諸梵眾，起如是想：我等皆是大梵所生。大梵爾時，亦起此想：是諸梵眾，皆我所生。同想一因，故名想一。大梵王身，其量高廣；容貌威德言語光明衣冠等事，一一皆與梵眾不同。故名身異。經說梵眾作是念言：我等曾見如是有情，長壽久住，乃至起願，雲何當令諸餘有情，生我同分。于彼正起此心願時，我等便生彼同分內。梵眾何處曾見梵王？有餘師言：住極光淨，從彼天沒，來生此故。雲何今時不得第二靜慮，而能憶念彼地宿住事耶？若彼已得第二靜慮；雲何緣大梵猶起戒禁取？有餘師說：住中有中，彼住中有中，無長時住義。以于受生，無障礙故。如何梵眾可作念言：我等曾見如是有情長壽久住？是故梵眾，即住自天，憶念此生前所更事。謂先見彼長壽久住，後重見時，起如是念。有色有情身一想異，如極光淨天，是第三識住。此中舉後，兼以攝初；應知具攝第二靜慮。若不爾者；彼少光天、無量光天、何識住攝。彼天顯形狀貌不異，故名身一。樂、非苦樂，二想交參，故名想異。傳說：彼天厭根本地喜根已；起近分地舍根現前。厭近分地舍根已，起根本地喜根現前。如富貴人，厭欲樂已；便受法樂。厭法樂已；復受欲樂。豈不遍淨想亦應然？非遍淨天曾有厭樂。以樂寂靜，曾無厭時。喜則不然。擾動心故。經部師說：有餘契經，釋彼天中有想異義。謂極光淨有天新生，未善了知世間成壞；彼見下地火燄洞然，見已便生驚怖厭離。勿彼火燄，燒盡梵宮；令彼皆空，上侵我處。彼極光淨有舊生天，已善了知世間成壞；便慰喻彼驚怖天言：淨仙淨仙！勿怖勿怖。昔彼火燄燒盡梵宮。令其皆空，即于彼滅，彼于火燄，有來不來想；及怖不怖想；故名想異。非由有樂非苦樂想，有交參故；得想異名。有色有情身一想一、如遍淨天，是第四識住。唯有樂想，故名想一。初靜慮中，由染污想，故言想一。第二靜慮，由二善想，故言想異。第三靜慮，由異熟想，故言想一。下三無色，名別如經。即三識住。是名為七。此中何法名為識住？謂彼所系五蘊四蘊；如其所應；是名識住。所餘何故非識住耶？于餘處皆有損壞識法故。餘處者何？謂諸惡處，第四靜慮，及與有頂。所以者何？由彼處有損壞識法，故非識住。何等名為損壞識法？謂諸惡處，有重苦受，能損于識。第四靜慮，有無想定，及無想事。有頂天中，有滅盡定，能壞于識，令相續斷；故非識住。復說若處，餘處有情，心樂來止；若至于此，不更求出；說名識住。于諸惡處，二義俱無。第四靜慮，心恆求出。謂諸異生，求入無想。若諸聖者，樂入淨居。或無色處。若淨居天，樂證寂滅。有頂昧劣，故非識住。

★三解：集異門論十七卷四頁雲：七識住者：雲何為七？答：有色有情，種種身，種種想。如人及一分天。是名第一識住。有色有情，種種身，一種想。如梵眾天劫初起位。是名第二識住。有色有情，一種身，種種想，如光音天。是名第三識住。有色有情，一種身，一種想，如遍淨天。是名第四識住。無色有情，超一切色想，滅有對想，不思惟種種想，入無邊空，空無邊處具足住。如空無邊處天。是名第五識住。無色有情，超一切空無邊處，入無邊識，識無邊處具足住。如識無邊處天。是名第六識住。無色有情，超一切識無邊處，入無所有，無所有處具足住。如無所有處天。是名第七識住。如彼卷五頁至九頁廣釋。

★四解：品類足論五卷十五頁雲：有七識住。謂有色有情身異想異。如人、一分天。是初識住。有色有情，身異想一。如梵眾天劫初時。是第二識住。有色有情，身一想異。如極光淨天。是第三識住。有色有情，身一想一。如遍淨天。是第四識住。無色有情，超一切色想，滅有對想，不思惟種種，想入無邊空，空無邊處具足住。如空無邊處天。是第五識住。無色有情，超一切空無邊處，入無邊識，識無邊處具足住。如識無邊處天。是第六識住。無色有情，超一切



### 丁福保佛學大辭典

【名數】於三界五趣，長養其識，欲識自住，差別所樂，而立七識住：一、第一識住，為有色身之有情，身想共異之處，即人趣之全及一分之天也。一分之天者，欲界之六天與色界初靜慮三天，除劫初起之有情，餘時之有情也。是有情各自之身形有小大勝劣，思想亦名異，故曰身想俱異。二、第二識住，為同有色身之有情，身異想一之處，即色界初靜慮三天之梵天也。身異者，以大梵天王之身與梵眾之身有大小勝劣之差故也。想一者，梵眾起想，以為我等皆是大梵王所生，大梵王亦起想，以為此諸梵眾皆是我所生，其思想同一也。三、第三識住，為同有色身之有情，身一想異之處，即色界第二靜慮之三天也。身一者，以彼天人之形貌皆同故也。四、第四識住，同為色身有情，身一想一之處，即色界第三靜慮之三天也。以身形同一，故曰身一。唯為樂受之想，故曰想一。五、第五識住，無色界之二無邊處天也。六、第六識住，無色界之識無邊處天也。七、第七識住，無色界之無所有處天也。已上三天處無身形。唯有捨受想而已。然而於三界五趣中，諸惡趣有重苦受能損識，有情之心，不樂來止，故不立為識住。又色界之第四靜慮，有無想天。又無色界之非想非非想天，有滅盡定，能滅識而不使相續，故彼二處亦不立為識住。見俱舍論八。又餘處有情之心樂來，若至於此，則不願更出。故說名識住。於諸惡趣二善俱無，故非識住。又第四靜慮心，恒欲求出。謂第四靜慮有無雲，福生，廣果之三及無想天與五淨居天之九天（薩婆多無想收於廣果上座部開之）。其中初三天，凡聖同居。而諸凡夫求入無想天，諸聖者樂入五淨居天或無色，若淨居天之聖者，樂證圓寂。故處於識住。又非想天心識昧劣，故非識住。

【術語】見識住條。

參照：<a href="/dict/識住">識住</a>



