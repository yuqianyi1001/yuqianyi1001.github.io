---
title: 十大章
source: deerpark.app
---
### 丁福保佛學大辭典

【名數】天台之摩訶止觀以十大章統收之：第一大意，豫示九章之大意，此有五略：一、發大心，大菩提也。二、修大行，止觀之行也。三、感大果，近者初住，遠者妙覺也。四、裂大網，裂所化之疑網也。五、歸大處，平等之一理也。第二釋名，止觀之名也。三體相，止觀之體相也。四攝法，攝諸法也。五偏圓，偏圓相對也。六、方便，二十五方便也。七、止觀，觀十境用十乘觀也。八、果報，近遠之兩果也。九、起教，教化眾生也。十、指歸，自他俱歸一理也。此稱五略十廣。然大師謂說第七章止觀當於此境中以十乘觀觀十境（見別項），而說第七境已，即入滅。但已於大意章之五略中具後三章後三境之意，故章安大師承其意，具列十章十境也。其五略所具後三章，感大果者兼第八之果報，裂大網者即第九之起教，歸大處者即第十之指歸也。出止觀一。



