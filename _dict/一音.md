---
title: 一音
source: deerpark.app
---

**來源：三藏法數**

﹝出維摩經﹞ 一音者，佛之音聲也。蓋眾生緣有淺深，根有利鈍，故於一音之中，同聽異聞。若是人天根器，則聞佛說五戒十善之法；若是聲聞根器，則聞佛說四諦之法；若是緣覺根器，則聞佛說十二因緣之法；若是菩薩根器，則聞佛說六度等法；各得解了。經云：佛以一音演說法，眾生隨類各得解。是也。（五戒者，不殺、不盜、不邪淫、不妄語、不飲酒也。十善者，不殺、不盜、不邪淫、不妄言、不綺語、不兩舌、不惡口、不貪、不瞋、不癡也。聲聞者，聞佛聲教，悟真空理，故名聲聞也。四諦者，苦諦、集諦、滅諦、道諦也。緣覺者，因觀十二因緣覺真空理，故名緣覺也。十二因緣者，一無明、二行、三識、四名色、五六入、六觸、七受、八愛、九取、十有、十一生、十二老死也。菩薩者，梵語具云菩提薩埵，華言覺有情。六度者，一布施、二持戒、三忍辱、四精進、五禪定、六智慧也。）



### 丁福保佛學大辭典

【術語】一音聲也，指如來之說法而言。維摩經佛國品曰：「佛以一音演說法，眾生隨類各得解。」止觀七下曰：「一音殊唱，萬聽咸悅。」



### 佛光大辭典

謂佛之音聲。蓋眾生緣有深淺，根有利鈍，故于一音之中同聽異聞。若是人天根器，則聞佛說五戒十善之法；若是聲聞根器，則聞佛說四諦之法；若是緣覺根器，則聞佛說十二因緣之法；若是菩薩根器，則聞佛說六度等法，各得解了。維摩經稱，佛以一音演說法，眾生隨類各得解。﹝維摩經卷上佛國品、大毗婆沙論卷七十九﹞


