---
title: 居士
source: deerpark.app
---

### 陳義孝佛學常見辭彙

居家學佛之士。



### 丁福保佛學大辭典

【雜名】梵語曰迦羅越kulapati，居財之士，居家之士，在家志佛道者。輟耕錄曰：「今人多以居士自號。考之六經，惟禮記有居士錦帶。註，謂道藝處士也。」吳曾能改齋漫錄曰：「居士之號，起於商周之時。韓非子書曰：太公封於齊，東海上有居士狂矞華士昆弟二人立議曰：吾不臣天子，不友諸侯，耕而食之，掘而飲之云云。則居士之由來久矣。」魏志管寧傳曰：「胡居士賢者也。」南史曰：「阮孝緒屏居一室，家人莫得見其面。親友因呼為居士。到洽築室岩阿，幽居積歲，時人號曰居士。虞寄居閩中，知刺史陳寶應有異志。恐禍及，乃著居士服，居東山寺。」魏書曰：「盧景裕不仕，貞素自得，人號居士。」今為在家修禪者之稱。註維摩經一：「什曰：外國白衣多財富樂者，名為居士。肇曰：積財一億，入居士里。寶貨彌殖故，貪著彌深。」天台觀音義疏曰：「居士者，多積賄貨，居業豐盈，以此為名也。」慧遠維摩經疏一曰：「居士有二：一廣積資財，居財之士，名為居士。二在家修道，居家道士，名為居士。」嘉祥法華義疏十二曰：「居士有二種：一居舍之士，故名居士。二居財一億，故名居士。」法華玄贊十曰：「守道自恬，寡欲蘊德，名為居士。」十誦律六曰：「居士者，除王王臣及婆羅門種。餘在家白衣，是名居士。」



### 佛光大辭典

梵語gṛha-pati，巴利語gaha-pati。音譯迦羅越、伽羅越。意譯長者、家主、家長。指印度四姓中吠舍種（梵vaiśya  ）之富豪，或在家有道之士。經、律典籍中，常稱吠舍種之富豪為居士，如中阿含卷一水喻經、長阿含卷二十二世本緣品、大品般若經卷一、放光般若經卷一等所載。而大智度論卷九十八等，則稱居家有道之士為居士。

佛教中之居士常與古來所稱之長者混同，如慧遠之維摩義記卷一末（大三八·四四一中）：‘居士有二，一廣積資產，居財之士名為居士；二在家修道，居家道士名為居士。’後者即為佛教中之居士。如印度之維摩、賢護等常修佛道之在家菩薩，及我國梁代傅大士、北魏劉謙之、唐代李通玄等能通佛道之在家者。今則泛指在家修道之男子為居士，亦有稱女在家修道之女子為居士者。

在我國，居士一詞原出于禮記玉藻篇，于韓非子一書中，亦謂有任、華仕等居士，皆指頗有道藝而不求仕宦之處士。其後，我國與日本多不依經律所說之本意，而泛稱有道之處士為居士，如首楞嚴經義疏注卷一、法華經演義卷七之一、祖庭事苑卷三等所載。﹝大佛頂首楞嚴經卷六、十誦律卷六、維摩經文疏卷九﹞


