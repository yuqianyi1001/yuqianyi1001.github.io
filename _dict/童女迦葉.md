---
title: 童女迦葉
source: deerpark.app
---
### 丁福保佛學大辭典

【人名】與斷見外道之弊宿梵志論議遂使彼屈服而為優婆塞。長阿含經第七弊宿經曰：「時童女迦葉，在斯婆醯村北，尸舍婆林住。時有婆羅門，名曰弊宿，止斯婆醯村。此村豐樂，民人眾多，樹木繁茂。波斯匿王，別封此村，與婆羅門弊宿，以為梵分。」然與此同本異譯之中阿含經十六蜱肆經曰：「一時尊者鳩摩羅迦葉，遊拘薩羅國，與大比丘眾俱，往詣斯惒提，住彼村北尸攝惒林。爾時斯惒提中，有王名蜱肆。」鳩摩羅，此譯童子，即童子迦葉也。然則所謂童女者殆誤。僧祇律十九曰：「王舍城中有姊妹二人妊身未產，信佛出家，諸比丘尼見其腹相便驅出。以是因緣往白世尊，佛言在家妊身者無罪。此比丘尼後生男兒字童子迦葉，年至八歲。出家修道，成阿羅漢。」五分律九曰：「童子迦葉，不滿二十受具足戒。比丘生疑，佛言今聽數胎中歲足為二十，若猶不滿，又聽以閏月足。」



