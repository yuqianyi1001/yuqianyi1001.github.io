---
title: 憍梵波提入水定涅槃
source: deerpark.app
---

### 丁福保佛學大辭典

【傳說】智度論二曰：「佛既入滅，摩訶迦葉欲結集三藏，議言誰能結集毘尼法藏者？長老阿泥盧豆言：舍利弗有好弟子，名憍梵波提，能知毘尼法藏。今在天上尼利沙樹園中住，可遣使請來。迦葉便遣下座比丘，召憍梵波提。比丘至天上，傳迦葉意。憍梵波提語比丘言：召我日佛滅度耶？比丘言實如所言：大師佛已滅度。憍梵波提言：佛滅度大疾，世間眼滅，能逐佛轉法輪，將我和上舍利弗，今在何所？答曰：先入涅槃。憍梵波提言大師法將，各自別離，當奈何？摩訶目犍連今在何處？比丘言是亦滅度。憍梵波提言佛法欲散，大人過去，眾生可憐。（中略）我失離欲大師，於是尸利沙樹園中住，亦何所為？我和上大師，皆已滅度，我今不能復下閻浮提，住此入涅槃。說是言已，入禪定中，踴在虛空，身放光明，又出水火，手摩日月，現種種神變。自心出火燒身，身中出水，四道流下，至大迦葉所。水中有聲，說此偈言：憍梵波提稽首禮，妙眾第一大德僧。聞佛滅度我隨去，如大象去象子隨。」此偈名水說偈（一本有四偈誤）。


