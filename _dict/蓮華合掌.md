---
title: 蓮華合掌
source: deerpark.app
---

### 丁福保佛學大辭典

【印相】竪左右十指，而指掌共合，謂為蓮華合掌。凡行法最初為此印。其所以然者，古來相傳，此印名為本三昧耶印。我等處胎內之位所結之印，為理智不二自證之性，故名本三昧耶印，出胎時分兩手作拳。心經秘鍵所謂分手於金蓮場者為此位也。自此已後出於化他門，作種種之事業矣。仍於行法最初，先結此印，安於理智不二之體性已，自此印開種種之印契，次第行之，為一座之行法也。然而解兩手十指之標幟，則蓮華即理，理之處，必有智，故以二手為理智。而合二手者，理智不二之表示也。左手靜，故為理，右手辦一切之事，故為智。大般若經五百二十四曰：「善現當知如人右手能作眾事，如是般若波羅蜜多能引生一切殊勝。善現當知如人左手所作不便，如是前五波羅蜜多不能引生殊勝善法。」又攝無礙經曰：「左手五指名胎藏界五智，右手五指名金剛界五智。十指即十度，或名十法界，或曰十真如。」大日經三曰：「復次如身印，左手是三昧義，右手是般若義。十指是十波羅蜜滿足義，亦是一切智五輪譬喻義。」配十波羅蜜於十指，有異釋。依蓮部心軌，則右手五指，配於檀等五度，左手五指，配於慧等五度。依略出經，則左手五指，配於櫝等五度，右手五指，配於慧等五度。又十法界者，非尋常之十法界。十法是五凡五聖之十界。左手為不自在故，配於五凡之迷者，地獄畜生餓鬼人天也，自左小指次第配之。右手為自在故，配於五聖之覺者，聲聞緣覺菩薩（法相三論）、權佛（天台華嚴）、實佛（真言）也，自右手小指次第配之。十真如為唯識論等所說。前五地所證五種之真如，配於左五指，後五地所證五種之真如，配於右五指。又縮之作行者之蓮華合掌，則成一法界，開之作歡喜之蓮華印，則為多法界。有無量之名。見秘藏記本，同鈔六。而諸經軌之分配，種種不同。又此蓮華合掌為合蓮華之形，吾人之肉團心即胎藏界佛心之表示也。


