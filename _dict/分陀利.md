---
title: 分陀利
source: deerpark.app
---

**來源：三藏法數**

<p>梵語分陀利，華言白蓮華。</p>

**來源：丁福保佛學大辭典**

<p>【植物】Puṇḍarika，又作芬陀利，分陀利迦，分荼利迦，分荼利華，奔荼利迦。正開敷之白色蓮華也。西土之蓮，有青黃赤白四種。又隨未敷，開，落之三時而異名（蓮華部詳說之），分陀利為白蓮華之正開敷者，又此華最大，花瓣數百，一名百葉華，妙法蓮華經之蓮華即此白蓮華，八葉之分陀利華也。又此華多出於阿耨達池，人間無有，故稱為人中好華，希有華等。玄應音義三曰：「分陀利，又作芬，此云白蓮華。」慧苑音義上曰：「芬陀利，此云白蓮華。亦曰百葉花也。」慧琳音義三曰：「奔荼利迦，古云芬陀利，正音本拏哩迦花，唐云白蓮花，其色如雪如銀，光奪人目，其香亦大，多出彼池（無熱），人間無有。」華嚴疏鈔八曰：「芬陀利者即白蓮華，亦是正敷榮時也。」大日經疏十五曰：「分陀利迦，花可有百葉，葉葉相承，圓整可愛。」觀經散善義曰：「言分陀利者，名人中好華，亦名希有華，亦名人中上上華，亦名人中妙好華，此華相傳名蔡華是。」</p>
