---
title: 賢護
source: deerpark.app
---
### 丁福保佛學大辭典

【人名】Bhadrapāla，梵名曰颰陀，跋陀和，跋陀婆羅，跋陀羅波梨。或曰賢護長者，賢護菩薩，賢護大士。在家之菩薩也。玄應音義五曰：「案移識經云：颰陀羅波梨，此譯云賢護，亦云賢守。鄰聖曰賢，固道稱守。幻士經云：颰陀，此言仁賢。是王舍城在家菩薩也。」大寶積經百九卷賢護長者會第三十九曰：「有一最大巨富商主長者之子，名颰陀羅波梨（隨言賢護）。（中略）爾時世尊告阿難言：長老阿難！汝欲聞此颰陀羅波梨長者家中所有眾樂事乎？乃至具足說其受於快樂果報，雖復忉利帝釋天王猶不能及，況復人間。（中略）是長者子，凡有六萬最大商主恒隨彼後。（中略）其颰陀羅波梨家內恒常鋪設六萬上妙六合床榻，雜色被褥以覆其上，（中略）復有六萬婇女，端正殊絕，身體柔軟細滑，（中略）又其長者欲食之時，則有六萬雜種羹臛飯，食微妙香美，猶如天廚無有異也。」佛說大乘菩薩藏正法經有「賢護長者品。」又大方等大集賢護經一曰：「王舍大城有優婆塞。名曰賢護。為眾上首。」



