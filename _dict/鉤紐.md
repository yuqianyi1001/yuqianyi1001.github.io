---
title: 鉤紐
source: deerpark.app
---

**來源：丁福保佛學大辭典**

<p>【物名】又作勾紐，[革*玄]紐。懸袈裟而結合兩片者。作輪形，謂之[巾*句]，垂絛帛為紐，即三分袈裟之幅於前後處置[巾*句]與紐也。然依律則紐之前後相反。毘奈耶雜事七曰：「佛言：為護衣，應安紐[巾*句]，可於肩上安[巾*句]，胸前綴紐，紐有三種：一如蘡薁子，二如葵子，三如棠梨子。應於緣後四指安[巾*句]，應重作帖以錐穿穴，[巾*句]出其內，繫作雙[巾*句]。其紐可在胸前緣邊綴之，疊衣三襵，是安[巾*句]紐處。律攝五曰：「去緣四指肩隅置帖，於此帖中，穿為小孔。定細絛[巾*句]，可長兩指，反自相繫，便成二[巾*句]，胸前緣邊應安其紐。」此為[巾*句]置背後，紐置絛前之制，義淨三藏依之。寄歸傳二曰：「五肘之衣，疊作三襵，其肩頭疊處，去緣四五指許，安其方帖，可方五指，周剌四邊，當中以錐空為小孔，用安衣[巾*句]。（中略）內紐此中，其[巾*句]前疊處緣邊安紐，亦如衫紐。」是義淨三藏印度當代之實見也。然南山依十誦律而反之。行事鈔下之一曰：「十誦佛自教比丘施[革*玄]紐法。前去緣四指施[革*玄]，後去緣八指施紐，應如是作。」章服義曰：「十誦云：去緣四指前施鉤，去緣八指後施紐，良以用右角掩覆左肩，前鉤後紐，收束便為。」釋氏要覽曰：「鉤紐，僧祇云紐緤。集要云：前面為鉤，背上為紐。」又後世禪宗代鉤以環，代紐以條，稱曰南山衣。象器箋十七曰：「今時禪林，例代鉤以環，代紐以條。（中略）舊說曰：觀唐王摩詰畫像形，其袈裟無條環，蓋唐時猶不用條環。條者五代時始有，環者宋朝始有。」畫像須知曰：「天竺衣者，不用鐶鉤之袈裟，南山衣者，附鐶鉤像之袈裟也。」</p>
