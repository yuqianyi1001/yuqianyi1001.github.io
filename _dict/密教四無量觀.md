---
title: 密教四無量觀
source: deerpark.app
---

**來源：丁福保佛學大辭典**

<p>【術語】千手軌所說。一慈無量觀，是東方普賢菩薩之三摩地，普賢菩薩即金剛薩埵，東方四菩薩之首也。而在五智為法界體性智大圓鏡智二智所攝，九識攝於八識時，第九識攝於第八識，五智攝於四智時，法界智攝於大圓鏡智也。行者先住於慈無量定，以勤淨之心徧觀六道四生之一切有情，皆具六大四曼之如來，具身口意之三金剛，此時行者起大慈曰：今以我修三密之功德，願使一切有情等同普賢菩薩，作此觀已，誦大慈三摩地之真言。唵，摩訶昧咀羅夜，娑頗羅（唵義如常，摩訶昧咀羅夜者大慈之義，娑頗羅者普賢之義）。二悲無量觀，是南方虛空藏菩薩之三摩地，虛空藏者，南方四菩薩之最初寶菩薩也，在五智，為平等性智所攝。行者住於悲無量定，以悲愍之心，徧觀六道四生之有情，沈沒於生死之苦海，不悟自心，妄起分別，起種種之煩惱，是以不達真如平等虛空過恒沙之功德，故願使一切有情等同虛空藏菩薩。如是觀已，誦大悲三摩地之真言。唵。摩訶迦魯拏夜。裟頗羅（摩訶迦魯拏夜者大悲之義，餘同上）。三喜無量觀，是西方觀自在菩薩之三摩地，觀自在者，西方四菩薩之最初法菩薩也，在五智，為妙觀察智所攝，行者住於大喜無量定，以清淨之心徧觀六道四生之眾生，本來清淨，猶如蓮華之不染客塵，自性清淨，願以我修三密之功德力，使一切眾生等同觀自在菩薩（此中所以以喜無量為清淨心者，以若於眾生，生嫉妒者，其心濁穢，若離嫉妒，則其心清淨故也。故大乘義章曰：但為利生心清不濁名為喜），作此觀已，誦大喜三摩地之真言：唵，秫馱，鉢羅謨，娜，裟頗羅（秫馱者清淨之義，鉢羅謨者觀之義，娜者喜之義，餘同上）。四捨無量觀，是北方虛空庫菩薩之三摩地，虛空庫菩薩者北方四菩薩之最初業菩薩也，又在五智為成所作智所攝。行者住於捨無量定以平等心（是捨也）徧觀六道四生之眾生，皆離我我所於法平等，心本不生，願以我所修三密之功德，使一切眾生等同虛空庫菩薩。作此觀已，誦捨無量三摩地之真言：唵，摩護，閉乞灑，娑頗囉（摩護者無量之義，閉乞灑者捨之義）。見秘藏記本，同鈔四。</p>

**來源：佛光大辭典**

<p>四無量觀，又作四無量心觀。即真言行者觀想佛之慈、悲、喜、舍四無量心。乃跏趺坐，令身心端正，結彌陀定印而觀之。據千手千眼儀軌經卷上載：(一)慈無量觀，為東方普賢菩薩之三摩地。行者住于慈無量定，以勤淨之心，遍觀六道四生之一切有情，皆具六大四曼之如來，具身、口、意之三金剛。並起大慈念，修三密之功德，使一切有情與普賢菩薩等同。作此觀已，誦大慈三摩地之真言：（ oṃ，歸命） 摩訶昧怛羅夜（mahā-māitraya，大慈）娑頗羅（sphara，普遍）；意即：令大慈週遍。(二)悲無量觀，為南方虛空藏菩薩之三摩地。行者住于悲無量定，以悲愍之心，遍觀六道四生之有情，沉沒于生死苦海，不悟自心，妄起分別，起種種煩惱，是以不達真如平等過虛空恆沙功德，故願使一切有情與虛空藏菩薩等同。如是觀已，誦大悲三摩地之真言：（oṃ，歸命）摩訶迦魯夜（mahā-kāroṇaya，大悲）娑頗羅（sphara，普遍）。(三)喜無量觀，為西方觀自在菩薩之三摩地。行者住于大喜無量定，以清淨心，遍觀六道四生之眾生，本來清淨，猶如蓮華不染客塵，自性清淨。願以我修三密之功德力，使一切眾生與觀自在菩薩等同。作此觀已，誦大喜三摩地之真言：（oṃ，歸命）秫馱缽羅謨娜（śuddha pramāda，喜無量）娑頗羅（sphara，普遍）。(四)舍無量觀，為北方虛空庫菩薩之三摩地。行者住于舍無量定，以平等心遍觀六道四生之眾生，皆離我、我所，于法平等，心本不生，願以我所修三密之功德，使一切眾生與虛空庫菩薩等同。作此觀已，誦舍無量三摩地之真言：（ oṃ，歸命）摩護閉乞灑（mahopekṣa，舍離）娑頗羅（sphara，普遍）。﹝秘藏記卷本﹞</p>
