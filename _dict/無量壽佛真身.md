---
title: 無量壽佛真身
source: deerpark.app
---

### 丁福保佛學大辭典

【故事】廣西全州之湘山寺，無量壽佛真身在焉。其法名曰全真。唐肅宗時，脩道於衡山。後居湘山者七十年。涅槃於此。其徒漆其身而龕之。僖宗時，奉為無量壽佛。歷朝香火甚盛。明一統志八十三曰：「全真，柳州人。唐至德初來游湘源，刱淨土院。宋州刺史韋宙，遣使禮請，翌日即至，四門各見其入，宙出道迎，惟見其一，其神變不可具述，卒年一百三十二。五代時，因全真多神異，改湘源為全州。今其真身在湘山，歷代封為慈祜寂照妙應禪師。」清一統志三百五十六曰：「會昌間，汰釋氏。寂照師一夕生肉髻，鬚髮並長。乃衣紫霞衣入覆釜山，結庵而居。示寂後，其遺蛻在湘山，曰無量壽佛塔。」


