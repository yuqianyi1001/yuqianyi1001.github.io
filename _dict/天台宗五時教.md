---
title: 天台宗五時教
source: deerpark.app
---

**來源：丁福保佛學大辭典**

<p>【術語】天台宗分別佛一代之說法為五時。第一華嚴時。佛成道後，三七日中說華嚴經之間。是依經題而與名。第二鹿苑時。說華嚴經後十二年中於鹿野苑等說小乘阿含經之間。是就地而與名。第三方等時。說阿含後八年說維摩勝鬘等諸大乘經。廣（方之義），談藏通別圓四教，均（等之義），被眾機之間。是就所說之法而與名。第四般若時。說方等經後二十二年，說諸部般若經之間。是依經題而付名。第五法華涅槃時。般若二十二年後，八年說法華經，一日一夜說涅槃經之間。是亦依經題而付名。荊溪之四教儀備釋曰：「阿含十二方等八，二十二年般若談，法華涅槃共八年，華嚴最初三七日。」此五時就經典之部帙而分之者。更立化儀之四教與化法之四教，分別此五時中之說法儀式與所說之教義。是台家所立之五時八教也。見八教條。</p><p>參照：<a href="/dict/八教">八教</a></p>
