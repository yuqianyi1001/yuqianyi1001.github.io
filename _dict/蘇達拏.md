---
title: 蘇達拏
source: deerpark.app
---

**來源：丁福保佛學大辭典**

<p>【本生】又作蘇陀沙拏，舊作須大拏，須達拏，須提梨拏。譯曰善牙，善施等。釋迦如來因位時，為葉波國太子，行檀波羅蜜時之名，又名須提梨拏，譯曰好愛。太子須大拏經曰：「如來往昔為葉波國太子，好施。應敵國來求而與以國寶白象，父王怒，放之檀特山。太子攜一妃二子至山中，後復施與之於婆羅門。」智度論十二曰：「須提梨拏太子，秦言好愛。以其二子布施婆羅門，次以妻施，其心不動。」西域記二曰：「城北有窣覩婆，是蘇達拏太子以父王大象施婆羅門，蒙譴被擯顧謝國人。」寄歸傳四曰：「東印度月宮大士作毘輸安呾囉太子歌，詞人皆舞，詠徧五天矣。舊云蘇達拏太子者是也。」玄應音義五曰：「須大拏，或言須達拏，或云蘇陀沙拏，此云善與，亦云善施。」梵Sudāna。</p>
