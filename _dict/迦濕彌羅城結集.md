---
title: 迦濕彌羅城結集
source: deerpark.app
---

**來源：丁福保佛學大辭典**

<p>【故事】小乘經典第四期之結集，為說一切有部所傳。有兩說：一佛滅後四百年，集五百羅漢與五百菩薩，迦旃延羅漢為上座，馬鳴菩薩為筆者，造阿毘達磨之毘婆沙一百萬偈。一佛滅後四百年，當健陀羅國迦膩色迦王時集五百羅漢，世友菩薩為上首，造鄔波第鑠論十萬頌，以釋經藏，造毘那耶及阿毘達磨之毘婆沙論各十萬頌，以釋律藏及論藏。總為三十萬頌（其中漢譯者但阿毘達磨之毘婆沙論二百卷）。而其會所，兩說皆迦濕彌羅城，即罽賓城也。婆藪槃豆法師傳曰：「佛滅度後五百年中，有阿羅漢，名迦旃延子，母姓迦旃延，從母為名。先於薩婆多部出家，本是天竺人，後往罽賓國。罽賓在天竺之西北，與五百阿羅漢及五百菩薩，共撰集薩婆多部阿毘達磨，製為八迦蘭陀。（中略）馬鳴菩薩，是舍衛國婆枳多土人，通八分毘伽羅論及四波陀六論，解十八部，三藏文宗學府，允儀所歸。迦旃延子遣人往舍衛國，請馬鳴為表文句，馬鳴既至罽賓。（中略）義意若定，馬鳴隨即著文，經十二年造毘婆沙方竟，凡百萬偈。（中略）迦旃延子，即刻石立表云：今去學此諸人，不得出罽賓國，（中略）恐餘部及大乘污壞此正法。以立制事白王，王亦同此意。罽賓國四周有山如城，唯有一門出入，諸聖人以願力攝諸夜叉神令守門。若欲學此法者，能來罽賓則不遮礙。」西域記三曰：「健馱邏國迦膩色迦王，以如來涅槃後四百年出。王夙崇信佛法，日請一僧說法，人人異說。王召脅尊者問之。尊者云：如來去世，歲月邈矣。各異部執，所說矛盾。王聞之，感傷，於迦濕彌羅國建立伽藍，施與之，使隨部執具釋三藏。脅尊者召集五百比丘，世友菩薩為上首，釋三藏各十萬頌。合三十萬頌九百六十萬言。迦膩色迦王遂以赤銅為鍱，鏤寫論文，緘封於石函，立窣堵波，藏之其中，命藥叉神周衛其國，不使異學持出此論。」（取意）。</p>
