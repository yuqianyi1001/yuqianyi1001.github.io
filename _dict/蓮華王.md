---
title: 蓮華王
source: deerpark.app
---

**來源：丁福保佛學大辭典**

<p>【本生】有二人：一，彌勒所問本願經曰：「過去有太子，號蓮華王。端正殊妙，威神巍巍，出遊，道見一人，身體病癩，見已悲念，問病者：何藥能療？答曰：得王身之髓塗身，其病乃愈。是時太子即破身骨，與髓於病人。歡喜惠施，心無悔恨，爾時之太子。即我身是也。」（取意）。一，百緣經四曰：「過去波羅奈國王曰蓮華，治正天下，人民豐樂。時人民貪食多，故種種病生，各相扶持，詣王所，求醫藥。王見病人，生大悲心，集諸醫，使療民眾。諸醫曰：須得赤魚肉血令食，病乃可愈。我等諸醫不能得。時蓮華王念今赤魚釣不得，我當求願，作赤魚形，為眾生治身中諸病。發是願已，自投樓下，命終，生河中作大赤魚。時民眾聞彼河中有大赤魚，各持斤斧割取，食其血肉，病皆愈。其割取處隨而復生。如是十二年，給施眾生，悔恨之心無秋毫。遂命終，生於忉利天。爾時之蓮華王，釋迦佛是也。」（取意）。</p>
