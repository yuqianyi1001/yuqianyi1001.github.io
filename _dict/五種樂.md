---
title: 五種樂
source: deerpark.app
---

### 三藏法數

﹝出華嚴經隨疏演義鈔﹞ 〔一、出家樂〕，出家樂者，謂世間之人，多諸業惑煩惱。出家達道，永斷是苦也。 〔二、遠離樂〕，遠離樂者，即初禪天之樂也。謂初禪能遠離欲界愛染煩惱，得覺觀禪定，而生喜樂也。（覺觀者，初心在緣曰覺，細心分別禪味曰觀也。） 〔三、寂靜樂〕，寂靜樂者，即二禪天之樂也。謂二禪離初禪覺觀散動，澄心寂靜，乃發勝定之樂也。 〔四、菩提樂〕，梵語菩提，華言道。謂菩薩無漏果成，自受菩提之樂，以慈心故，復以此樂轉施眾生也。（無漏者，不漏落生死也。） 〔五、涅槃樂〕，梵語涅槃，華言滅度。謂菩薩息化歸真，入無餘涅槃，獲最寂靜，是名涅槃樂也。（無餘者，色身與惑滅盡，而無所遺餘也。）



### 丁福保佛學大辭典

【名數】見樂條。

參照：<a href="/dict/樂">樂</a>


