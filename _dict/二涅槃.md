---
title: 二涅槃
source: deerpark.app
---

**來源：三藏法數**

﹝出金光明經玄義﹞ 梵語涅槃，華言滅度。 〔一、性淨涅槃〕，謂諸法實相之理，不可染，不可淨。不染，即不生；不淨，即不滅。不生不滅，名性淨涅槃。（諸法實相者，十界因果之法，本來離虛妄相，相相皆實，故名實相。不可染、不可淨者，謂實相之理，惑不能染，智不能淨。不染即不生者，既無惑染，豈有法生。不淨即不滅者，既非智淨，豈有法滅。是故名為不生不滅。） 〔二、方便淨涅槃〕，方便猶善巧也，智既契理，即照群機，照必垂應，機感即生，此生非生；機緣既盡，應身即滅，此滅非滅。不生不滅，名方便淨涅槃。（此生非生者，謂機感即生，心常寂滅也。此滅非滅者，謂緣盡即滅，應用常興也。）

﹝出大智度論﹞ 〔一、有餘涅槃〕，謂見、思煩惱已斷，尚餘現受色身未滅，是名有餘涅槃。（見、思煩惱，即見、思惑，於意識起諸分別，曰見惑；於塵境起諸貪愛，曰思惑。） 〔二、無餘涅槃〕，謂見、思二惑與所受五眾之身，俱得滅盡，無有遺餘，是名無餘涅槃。（五眾即五陰，謂色受想行識也。）



### 丁福保佛學大辭典

【名數】有餘涅槃，無餘涅槃也。詳見涅槃條。

參照：<a href="/dict/涅槃">涅槃</a>


