---
title: 阿毘達磨
source: deerpark.app
---

**來源：三藏法數**

梵語阿毘達磨，華言對法。謂能對所問之法故也。



### 丁福保佛學大辭典

【術語】Abhidharma，又作阿鼻達磨。論部之總名。舊稱阿毘曇。譯曰大法，無比法。大法，無比法，乃真智之尊稱，凡論部為發生其真智者，故附以大法，無比法之名。新稱阿毘達磨。譯曰對法。對法者智慧之別名。以智慧對觀諸法真之理義。蓋論部問答決擇諸法事理使人之智慧發達。智慧為對觀真理者，故轉指論部對觀真理者，即謂之阿毘達磨。出三藏記十曰：「阿毘曇者，秦言大法也。」大乘義章一曰：「阿毘曇者，此方正翻，名無比法。阿，謂無也。毘，謂比也。曇，謂法也。」西域記三曰：「阿毘達磨藏，或曰阿毘曇藏，略也。」玄應音義十七曰：「阿毘曇，或言阿毘達磨，或云阿鼻達磨，皆梵音轉也。此譯云勝法，或言無比法，以詮慧故。或云向法，以因向果故。或名對法，以智對境故。」起信論疏曰：「今譯為對法，謂阿毘是能對智，達磨是所對境法，謂以正智。妙盡法源，簡擇法相，分明指掌，如對面見，故云對法。」


