---
title: 月蓋
source: deerpark.app
---
### 丁福保佛學大辭典

【人名】毘舍離國長者之名。嘗入維摩方丈，聽不二法門。請西方三尊，救國內惡疫。禪宗之山門閣上。觀音右邊，安置長者之像者，即為其請三尊也。維摩經香積佛品曰：「於是長者主月蓋，從八萬四千人來入維摩詰舍。」同注八：「什曰：彼國無王，唯五百居士，共治國政。今言主者，眾所推也。」請觀世音菩薩消伏毒害陀羅尼咒經曰：「時毘舍離大城之中，有一長者，名曰月蓋。與其同類五百長者，俱詣佛所。到佛所已，頭面作禮，卻住一面。白佛言：世尊！此國人民，遇大惡病。良醫耆婆，盡其道術，所不能救。唯願世尊，慈愍一切，救濟病苦，令得無患。爾時世尊，告長者言：去此不遠正主西方，有佛世尊，名無量壽，彼有菩薩，名觀世音及大勢至，恒以大悲，憐愍一切，救濟苦厄。汝今應當五體投地，向彼作禮，燒香散華，繫念數息，令心不散。經十念頃，為眾生故，當請彼佛及二菩薩。說此語時，於佛光中，得見西方無量壽佛並二菩薩。如來神力，佛及菩薩，俱到此國，往毘舍離，住城門閫。（中略）爾時毘舍離人，即具楊枝淨水，授與觀世音菩薩。大悲觀世音，憐愍救護一切眾生故，而說咒曰：（中略）毘舍離人，平復如本。」



