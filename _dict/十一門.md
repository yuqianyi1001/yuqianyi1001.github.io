---
title: 十一門
source: deerpark.app
---

### 丁福保佛學大辭典

【名數】唐光明寺和尚釋觀經三輩九品立十一門之義。其九品各有十一義，相乘則為九十九義。加以總之一義，為總別一百義也。一總明告命，告命阿難及韋提希二人諦聽善思者是也。二辨定其位，上上品乃至下下品是也。此二門有總別之二，告命是總，後十門是別。三總舉有緣之類，若有眾生願生彼國者是也。四辨定三心為正因，發三種心等是也。此二門人法相對。五正簡機之堪與不堪，若有三種眾生當得往生等是也。六正明受法之不同。何等為三，一者慈心不殺等是也。此二門亦人法相對。七正明修行之時節延促有異，迴向發願願生彼國是也。八明願迴所修之行，而生於彌陀佛國，具此功德已下是也。此二門時與處相對。而上來之八門，悉在此土。九明臨命終時聖眾來迎接之不同，去時之遲速。生彼國時已下是也。十明到彼華開遲速之不同。往彼國已已下是也。此二門第九該淨穢，第十徧淨土也。十一明華開已後，得益有異，見佛色身已下是也。此中第十障盡花開。第十一聞法而漸證菩提也。見觀經散善義，同記。


