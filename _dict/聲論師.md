---
title: 聲論師
source: deerpark.app
---

**來源：丁福保佛學大辭典**

<p>【流派】依唯識論有二種：一為波羅門師之計。崇奉四吠陀論，謂其論之聲，為誦諸法實義之梵王聲，故是常住，他聲不契實義，則為無常者。一為學習聲論即毘伽羅論者之計。此中有聲顯論師與聲生論師之二派。聲之性，本來實有常住，待尋伺等緣為名句文而顯於世也。其名句文之音響，謂是無常，聲顯論師也。謂其非有本來實有之聲性，待緣始生，生已，則常住不滅者，是聲生論師也。已上二種中，於因明而對論者，後之聲顯聲生聲論師也。唯識述記一末曰：「明論聲常，是波羅門等計。明論者先云韋陀論，今云吠陀論。吠陀者明也，明諸實事故。彼計此論聲為能詮定量表詮諸法，諸法楷量，故是常住，所說是非皆決定故。餘非楷量，故不是常。設有少言稱可於法多不實故，亦名非常，梵王誦者而本性有。」又曰：「待緣顯者聲顯也，待緣發者聲生也，發是生義，聲皆是常。」</p>
