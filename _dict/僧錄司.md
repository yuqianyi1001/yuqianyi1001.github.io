---
title: 僧錄司
source: deerpark.app
---

### 丁福保佛學大辭典

【職位】僧官也。唐文宗開成中。始立左右街僧錄。明太祖洪武元年，立善世院。四年，即革之。五年，給僧度牒。十五年，始置僧錄司。左右善世各一人，左右闡教各一人，左右講經各一人，左右覺義各一人，掌釋教之事。各直省府屬置僧綱司。都綱一人，副都綱一人，州屬置僧正司。僧正一人。縣屬置僧會司。僧會一人。各掌其屬釋教之事。俱選精通經典戒行端潔者為之。僧凡三等。曰禪，曰講，曰教，隸禮部。二十四年，清理釋教。限僧三年一度給牒。凡各府州縣寺宇但存寬大者一所，併居之。凡僧府不得過四十人，州三十人，縣二十人，民年非四十以上，女年非五十以上者，不得出家。二十八年，令天下僧眾赴京攷試給牒。不通經典者黜之。其後又有法王佛子大國師等封號。清天聰六年，始設僧官。順治年間，定品制，悉仿明舊案。善世正六品，闡教從六品，講經正八品，覺義從八品，餘俱未入流，不給祿，不與職官並列。


