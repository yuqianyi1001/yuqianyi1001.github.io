---
title: 一大三千世界
source: deerpark.app
---
### 丁福保佛學大辭典

【術語】一世界之中央，有須彌山，此四方之大海中有四大洲，此大海之外，以鐵圍山圍繞之，如是謂之一小世界。合一千一小世界，謂之小千世界，合一千小千世界，謂之中千世界，合一千中千世界，謂之大千世界。夫以一小世界為單位數，則一大千世界之數為一○○○○○○○○○也。其成立及破壞，無不相同。又為一佛所領之土。俱舍論十一曰：「千四大洲，乃至梵世，如是總說，為一小千；千倍小千，名一中千界；千中千界，總名一大千；如是大千，同成同壞。」一大千世界中含有小千中千大千三種之千，故一大三千世界，謂之三千大千世界。



