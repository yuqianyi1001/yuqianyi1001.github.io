---
title: 目犍連為執杖梵志所殺
source: deerpark.app
---

**來源：丁福保佛學大辭典**

<p>【傳說】佛涅槃之先，上足二弟子先涅槃者，三世諸佛之常法也。舍利弗目連既知佛將涅槃，夏坐竟將般涅槃。是時尊者大目犍連入羅閱城乞食，執杖梵志遙見目連來，各各相謂曰：此是沙門瞿曇弟子，彼弟子中無出此人上者，我等盍共圍打殺之。諸梵志共圍打之，爛盡，苦惱甚。是時目連以神通還祇洹精舍，至舍利弗所。舍利弗言：於世尊弟子中為神足第一，何不以神足避之？目連曰：我宿業極重，我於神字尚不能憶，況發通耶？我極患疼痛，來辭汝，取般涅槃。舍利弗言：汝今少停，我當先取滅度。舍利弗乃至世尊所辭，去而至本生處，為親戚鄉人說法，遂取滅度。目連亦至世尊所辭，去而至本生處說法，取滅度（增一阿含經十八十九）。時阿闍世王聞梵志打殺目連，極瞋怒。告大臣曰：索彼外道焚殺之。目連聞之，報曰：大王不可作是事，我先作業，注來於身，非可代受。王曰：尊命難違，若捉得當但使出國（毘奈耶雜事十八）。然目連弟子馬宿滿宿二人，為所謂六群比丘之隨一，聞師打殺，憤怒不堪，身毛悉竪，以大力士力，盡捕執杖梵志殺之（戒因緣經二，毘婆沙論四）。時諸苾芻皆有疑，請於世尊言：聖者目連有何業，而外道粉碎其身？世尊曰：往古為婆羅門子，婬溺其婦，於母不孝。一日怒母，發惡語曰：如何得勇力人，打彼身形。依此麤惡語，於五百生中，常被打碎。今日雖證聖道為神通第一，然猶受此報（毘奈耶雜事十八）。又曰：彼昔為弊魔時，數數觸嬈拘樓孫佛上足弟於尊者毘樓，化作小兒以大杖擊彼首，使之流血。即時墮大地獄，以斯宿業，今日為釋迦文佛上足，為外道所打殺（魔嬈亂經）。</p>
