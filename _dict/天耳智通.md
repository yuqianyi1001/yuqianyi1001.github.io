---
title: 天耳智通
source: deerpark.app
---
### 三藏法數

謂十方三世語言音聲，一時領覽，悉徹其源，明了知聞，皆無障礙，是名天耳智通。



### 法相辭典

★瑜伽三十七卷十頁雲：雲何諸佛菩薩天耳智通？謂佛菩薩、以淨天耳，能于種種天聲人聲聖聲非聖聲大聲小聲辯聲非辯聲化聲非化聲遠聲近聲，皆悉得聞。聞天聲者：若不作意；下從欲界，上至色究竟宮，其中受生諸有情類，種種音聲，皆悉能聞。若作意時；過是已上諸世界聲，皆亦能聞。聞人聲者：遍于一切傍四大洲受生有情，種種音聲；皆悉能聞。聞聖聲者：于諸如來聲聞獨覺及諸菩薩，若從彼聞展轉為餘諸有情類宣說種種示現教導贊勵慶慰勸修諸善勸舍諸惡所有音聲，皆悉能聞。又于一切無染污心，受持讀誦論議抉擇無倒諫誨為作憶念教授教誡及餘所有善言善說能引義利種種音聲，皆悉能聞。如是等類，名聞聖聲。聞非聖聲者：于諸有情慮妄離間邪綺粗獷，生下惡趣，生上天趣，生傍人趣，種種音聲，皆悉能聞。聞大聲者：謂于大眾生聲大集會聲，種種苦具所逼切聲，大號哭聲，相呼召聲，大雷吼聲，諸螺貝聲，諸鼓角等種種音聲，皆悉能聞。聞小聲者：下至耳語諸微細聲，皆悉能聞。聞辯聲者：于義易了種種音聲，皆悉能聞。聞非辯聲者：于義難了種種音聲，謂達羅弭荼種種明咒，風鈴樹響鸚鵡[瞿*鳥]鵒百舌鸝黃命命鳥等所出音聲，皆悉能聞。聞化聲者：謂于一切得心自在具神通者，依神通力所化音聲，皆悉能聞。聞非化聲者：謂于種種異彼音聲，皆悉能聞。聞遠聲者：除佛菩薩所住聚落城邑等中所有音聲，于餘乃至無量無數世界中聲，皆悉能聞。聞近聲者：聞所餘聲。



### 丁福保佛學大辭典

【術語】天耳智證通之略。



