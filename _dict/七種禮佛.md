---
title: 七種禮佛
source: deerpark.app
---

**來源：三藏法數**

﹝出法苑珠林﹞ 謂天竺勒那三藏，睹此方俗，不習禮佛之儀，遂傳此七種之法。雖通云禮佛，而有是非淺深不同，蓋欲令人知我慢、求名二種之非，而歸於身心禮等五種之正，從淺至深，修行獲益，故有七種禮佛之名也。（勒那，梵語具云勒那摩提，華言寶意，中印度人也。） 〔一、我慢禮〕，謂人禮佛，身雖設拜，無有敬心，外睹似恭，內懷我慢，是名我慢禮。 〔二、求名禮〕（又名唱和禮），謂人禮佛，但為要其修行名譽，詐現威儀，常行禮拜，而實無慇重之心，是為求名禮。又名唱和禮者，謂口雖稱唱佛名，心實馳求外境，是名唱和禮。 〔三、身心禮〕，謂人禮佛，口唱佛名，心存相好，身業翹勤，恭敬供養，無有異念，是名身心禮。 〔四、發智清淨禮〕，謂人禮佛，慧心明利，達佛境界，內外清淨，虛通無礙，禮一佛時，即是禮一切諸佛，禮一切諸佛，即是禮一佛。以諸佛法身，體本融通，故禮一拜，遍通法界。禮佛如是，禮法禮僧亦然，是為發智清淨禮。 〔五、遍入法界禮〕，謂人禮佛，想自己身心等法，從本以來，不離法界；諸佛不離我心，我心不離諸佛，性相平等，本無增減。今禮一佛，即遍通諸佛，如一室中，懸百千鏡，有人觀鏡，鏡皆現像，鏡無不照，影無不現。如是正觀，則功歸法界，德用無邊，是名遍入法界禮。 〔六、正觀修誠禮〕，謂人禮佛，攝心正念，雖對佛身，即是自禮自身佛也。蓋由一切眾生，本有覺性，與佛平等，為隨染緣，迷於己性，妄認為惡，無始以來，未曾將一燈一香一禮供養己身佛性。若能返照本覺，則解脫有期。故維摩經云：觀身實相，觀佛亦然，是名正觀修誠禮。 〔七、實相平等禮〕，謂人禮佛，前正觀中，猶存有禮有觀，自他兩異；今此一禮，無自無他，凡聖一如，體用不二。若見佛可尊可敬，見凡可卑可慢，起此之心，即成邪執。故金剛經云：是法平等，無有高下。能禮所禮，其性空寂，是名實相平等禮。



### 丁福保佛學大辭典

【名數】勒那三藏Ratnamati，對於北方之俗，不習禮佛，教以七種禮佛。混是非淺深，皆教人心之我慢使歸於正法也。一、我慢禮，身雖設拜，然無敬心，外觀似恭，而內懷我慢也。二、求名禮，欲得修行之名譽，詐現威儀，常行禮拜，口稱佛名，而心實馳求外境也。三、身心禮，口唱佛名，心存相好，身業翹勤，恭敬供養而無異念也。四、智淨禮，慧心明利，達於佛之境界，內外清淨，虛通無礙也。禮一佛時，即是禮一切諸佛，諸佛之法身，本來融通，故一拜之禮，徧通法界也。五、徧入法界禮，自己身心等之法，不離本來法界，諸佛不離我心，我心不離諸佛，性相平等，原無增減。禮一佛，則通於諸佛也。六、正觀修誠禮，雖攝心正念，對於佛身而自禮自身之佛也。以一切眾生皆有覺性與佛平等也。隨於染緣有迷己性，妄認為惡，明知此理，則得解脫。七、實相平等禮，前正觀中，仍存有禮有觀，自他兩異。今此一禮，自無他無，凡聖一如，體用不二也。法苑珠林二十曰：「有西國三藏，厥號勒那，覩此下凡，居在邊鄙，不閑禮儀，情同猴馬，悲心內溢，為翻七種禮法。（中略）從麤至細，對麤為邪，對細為正，故階級有七，意存後三也。」云云。



### 佛光大辭典

據法苑珠林卷二十儀式部第七載，中印度勒那摩提三藏傳來七種禮佛之法，有是非淺深之不同，欲令人知其中我慢與求名二種禮之非，而歸于身心禮等五種之正。七種禮佛即：(一)我慢禮，謂人禮佛，身雖設拜，而內懷我慢。(二)求名禮，又作唱和禮。謂人禮佛，但為要其修行名譽，而實無殷重之心。(三)身心禮，謂人禮佛，口唱佛名，心存佛之相好，身業翹勤，恭敬供養，無有異念。(四)發智清淨禮，謂人禮佛，慧心明利，達佛境界，內外清淨，虛通無礙，禮一佛時即是禮一切諸佛，禮一切諸佛即是禮一佛，以諸佛法身，體本融通，故禮一拜，遍通法界。禮佛如是，禮法、禮僧亦同。(五)遍入法界禮，謂人禮佛，想自己身心等法，從本以來，不離法界，諸佛不離我心，我心不離諸佛，性相平等，本無增減，今禮一佛即遍通諸佛，如一室中懸百千鏡，有人觀鏡，鏡皆現像，鏡無不照，影無不現，如是正觀，則功歸法界，德用無邊。(六)正觀修誠禮，謂人禮佛，攝心正念，雖對佛身，即是自禮自身佛。(七)實相平等禮，謂人禮佛，前正觀中，猶存有禮有觀，自他兩異，今此一禮，無自無他，凡聖一如，體用不二。


