---
title: 六塵說法
source: deerpark.app
---
### 丁福保佛學大辭典

【術語】佛以色聲等六塵而說法，眾生以眼等六根而悟解也。然六塵通他之佛土而言之，若就此土而論，則僅色聲法之三塵而已，如眼見經卷而悟解者，色塵說法也，耳聞金口之聲教而悟解者，聲塵說法也。意思惟法而悟解者，法塵說法也，其中此土之眾生，尤以耳根銳利，偏用聲塵而說法。無量壽經上說道場樹曰：「目覩其色，耳聞其音，鼻知其香，舌嘗其味，身觸其光，心以法緣。一切皆得甚深法忍，住不退轉，至成佛道。」智度論三十四曰：「有佛為眾生說法令得道者。有佛放無量光明，眾生遇之而得道者。有佛神通變化指示其心而得道者。有佛但現色身而得道者。有佛徧身毛孔出眾妙香，眾生聞之而得道者。有佛以食與眾生令得道者。有佛、眾生但念而得道者。」法華玄義八曰：「他方六根識利，六塵得為經。此土三根識鈍，鼻不及驢狗鹿等。云何於香味觸等能得通達？」文句記曰：「此土耳根利故，偏用聲塵。」



