---
title: 十受生藏
source: deerpark.app
---

### 三藏法數

﹝出華嚴經﹞ 受生，即生如來家也。藏即含藏之義，含藏所修所證之理也。謂善財童子於華嚴會上第三十九參，妙德夜神，問言：云何修菩薩行？生如來家？答言：善男子，菩薩有十種受生藏，若能修習圓滿，即入毘盧遮那如來無量受生藏海。願一切菩薩示現受生，我皆親近，是名受生藏也。（菩薩，梵語具云菩提薩埵，華言覺有情。梵語毘盧遮那，華言遍一切處。藏海者，謂其含藏之廣也。） 〔一、供養諸佛受生藏〕，謂菩薩願常恭敬供養一切諸佛，深信愛樂，修諸功德，無有猒足，即得生如來家，是名供養諸佛受生藏。 〔二、發菩提心受生藏〕，梵語菩提，華言道。謂菩薩發無量菩提心，恒起大悲，救護眾生，攝化成就，即得生如來家，是名發菩提心受生藏。 〔三、觀諸法門修行受生藏〕，謂菩薩觀察一切法門，修學普賢諸行願海，教化調伏一切眾生，即得生如來家，是名觀諸法門修行受生藏。（普賢，菩薩名也。） 〔四、深心普照三界受生藏〕，謂菩薩具清淨增上深心，得如來菩提光明，普能照耀過現未來三世諸障礙山，即得生如來家，是名深心普照三界受生藏。（障礙山者，喻眾生惑業高厚如山，不易動拔也。） 〔五、平等光明受生藏〕，謂菩薩成就諸佛法忍，光明平等，照耀一切世間，見者歡喜，咸蒙利益，即得生如來家，是名平等光明受生藏。（諸佛法忍者，謂於諸佛之法，忍可而印證也。） 〔六、生如來家受生藏〕，謂菩薩生如來家，隨諸佛住，得甚深法門，具廣大行願，同佛善根共一體性，是名生如來家受生藏。 〔七、佛力光明受生藏〕，謂菩薩生如來家，入佛智力，得大光明，遊諸剎海，供養承事一切諸佛，是名佛力光明受生藏。（剎，梵語具云剎摩，華言土田。） 〔八、觀普智門受生藏〕，謂菩薩生如來家，住童真位，普能觀察一一智慧法門，盡無量劫，演菩薩行，是名觀普智門受生藏。（童真位者，即十住中之第八位也。劫，梵語具云劫波，華言分別時節。） 〔九、普現莊嚴受生藏〕，謂菩薩生如來家，能以種種莊嚴無量佛剎，化一切身，周流法界，成熟眾生，是名普現莊嚴受生藏。 〔十、入如來地受生藏〕，謂菩薩生如來家，入如來所，受灌頂法，預在佛數，能知一切行，及知一切眾生隨順調伏。是名入如來地受生藏。（灌頂法者，即十住中第十位菩薩之法也。）



### 丁福保佛學大辭典

【名數】受生者，即生於如來之家也。藏即含藏之義，含藏所修所證之理也。善財童子在華嚴會上，第三十九參妙德夜神，問言云何修菩薩行，生於如來家？答言善男子菩薩有十種受生藏，若能修習圓滿，即入毘盧遮那如來無量之受生藏海，一切菩薩示現受生，我皆願與親近，是名受生藏。一供養諸佛受生藏。（中略）十入如來地受生藏。見華嚴經七十四。



### 佛光大辭典

受生，意為生于如來家；藏，意為含藏所修所證之理。菩薩若能修習圓滿十種受生藏，即入毗盧遮那如來無量受生藏海，願一切菩薩示現受生，而皆親近之。華嚴經卷七十載十受生藏，即：(一)供養諸佛受生藏，謂菩薩願常恭敬供養一切諸佛，修諸功德無有厭足，即得生如來家。(二)發菩提心受生藏，謂菩薩發無量菩提心，恆起大悲救護眾生，攝化成就，即得生如來家。(三)觀諸法門修行受生藏，謂菩薩觀察一切法門，修學普賢諸行願海，教化調伏一切眾生，即得生如來家。(四)深淨心普照三界受生藏，謂菩薩具清淨增上深心，得如來菩提光明，普遍照耀三世諸障礙山，即得生如來家。(五)平等光明受生藏，謂菩薩成就諸佛法忍，光明平等照耀一切世間，見者歡喜，鹹蒙利益，即得生如來家。(六)生如來家受生藏，謂菩薩生如來家，得甚深法門，具廣大行願，同佛善根共一體性。(七)佛力光明受生藏，謂菩薩生如來家，入佛智力，得大光明，供養承事一切諸佛。(八)觀普智門受生藏，謂菩薩生如來家，住童真位，普能觀察一一智慧法門，盡無量劫，演菩薩行。(九)普現莊嚴受生藏，謂菩薩生如來家，能以種種莊嚴無量佛剎，化一切身，週流法界，成熟眾生。(十)入如來地受生藏，謂菩薩生如來家，入如來所，受灌頂法，預在佛數，能知一切行，及知一切眾生隨順調伏。若成就此十法，則能現種種莊嚴，演說一切諸佛法海，教化成就一切世間。


