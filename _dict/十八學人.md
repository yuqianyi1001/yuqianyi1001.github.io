---
title: 十八學人
source: deerpark.app
---

**來源：三藏法數**

<p>﹝出天台四教儀集註﹞ 〔一、初果向〕，初果，即須陀洹所證之果也。謂此人修學將入初果，雖未至本位，而已向於此果也。（梵語須陀洹，華言預流。） 〔二、初果〕，初果者，謂此人斷三界見惑盡，預入聖道法流，即證此果也。（三界者，欲界、色界、無色界也。見惑者，謂意根對法塵而起分別也。） 〔三、二果向〕，二果，即斯陀含所證之果也。謂此人修學將入二果，雖未至本位，而已向於此果也。（梵語斯陀含，華言一來。） 〔四、二果〕，二果者，謂此人於欲界九品思惑中斷前六品盡，即證此果也。（思惑者，謂眼等五根，對色等五塵而起貪愛也。） 〔五、三果向〕，三果即阿那含所證之果也，謂此人修學將入三果，雖未至本位，而已向於此果也。（梵語阿那含，華言不來。） 〔六、三果〕，三果者，謂此人於欲界九品思惑悉皆斷盡，即證此果也。 〔七、四果向〕，四果即阿羅漢所證之果也，謂此人修學，將入四果，雖未至本位，而已向於此果也。（梵語阿羅漢，華言無學。） 〔八、隨信行〕，隨信行者，謂此人根鈍，憑他所說起信修行，進趣於道也。 〔九、隨法行〕，隨法行者，謂此人根利，自以智力，隨法修行，進趣於道也。 〔十、信解〕，信解者，謂此人根鈍，而有信心，起發真解也。 〔十一、見得〕，見得者，謂此人根利，若見於法，即能得理也。 〔十二、家家〕，家家者，受生處不一也。謂此人於欲界九品思惑中，若斷三四品，或於天中三二家受生，或於人中三二家受生，方得證第二斯陀含果也。 〔十三、無間〕，無間者，謂此人斷欲界思惑八品，但有一品未斷而命終者，尚有一生間隔；若不命終，遂斷一品餘惑，則無生死間隔，而證第三阿那含果也。 〔十四、中般〕，中即中陰，般即般涅槃也。謂此人於欲界死已，未到色界，即於中間陰身，顯發聖道，而般涅槃也。（梵語般涅槃，華言滅度。） 〔十五、生般〕，生般者，謂此人從欲界命終，生於色界，便般涅槃也。 〔十六、有行般〕，有行般者，謂此人生色界已，更能加功用行，斷欲界思惑俱盡，而般涅槃也。 〔十七、無行般〕，無行般者，謂此人生色界已，不加功用行，自然斷除欲界煩惱餘之思惑，而般涅槃也。 〔十八、上流般〕，流即流行之義。謂此人次第上行，色界諸天受生，而斷欲界餘之思惑，而般涅槃也。</p>

**來源：丁福保佛學大辭典**

<p>【名數】聲聞乘之十八有學也。見有學條。</p><p>參照：<a href="/dict/有學">有學</a></p>
