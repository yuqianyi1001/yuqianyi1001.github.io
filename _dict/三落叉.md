---
title: 三落叉
source: deerpark.app
---

### 丁福保佛學大辭典

【雜語】Lakṣa，密教說念誦陀羅尼之數，謂之三落叉。落叉原為數名，十萬曰落義。以十萬為一億，則三落叉譯作三億，是乃一往淺略之釋也。若依其深秘之釋，則落叉為相之義，見之義，三落叉者見字與印及本尊三平等實相之叉也。又於身口意三業各見瑞相之義也。又時分之義，晨午昏三時或寒熱雨三分，謂之三落叉。大日經疏十七曰：「落叉者，若淺略說是十萬徧。今此不爾，落叉是見也。若見實之時此真言行即得終竟，不然無有中息之義，非如世持誦者劑爾所。（中略）亦是成就義也。行者心住三昧得見本尊，寂止正定，假使妙高山王崩壞震動尚不能間動其心。（中略）又落叉是垛義，如射中齊也。如首楞嚴文殊經習射義，若住諦理任運相應，是落叉義也。」大日經疏二十曰：「三落叉是數，數是世間也。出世間，落叉是見三相，謂字印本尊。」又「落叉梵音，是相義，亦是見義也。」演密鈔十曰：「又落叉是時分，即晨午昏等時。寒熱雨等分名三落叉。又落叉是現相，即煖煙光三種相現也。又落叉是增益等，謂煖相現即作息災，煙相現即作降伏，光相現即作增益。」



### 佛光大辭典

指三億，乃密教陀羅尼念誦成就之限數。落叉，原為印度之數名，十萬曰落叉，以十萬為一億，則三落叉譯作三億。或指晨、午、昏三時及寒、熱、雨三季，此皆為淺略之釋。若依深秘之釋，則落叉為相、見之義，三落叉者，為行者觀字、印、本尊三平等實相之義，而達圓融無礙一體之境。又為身、口、意三業各現暖（息災）、煙（降伏）、光（增益）三瑞相之義。﹝大日經疏卷十七、卷二十、大日經義釋演密鈔卷十﹞


