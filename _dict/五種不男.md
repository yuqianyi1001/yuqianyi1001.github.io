---
title: 五種不男
source: deerpark.app
---
### 三藏法數

﹝出法華文句記﹞ 法華經云：菩薩不應親近五種不男之人，以為親厚。正謂此五種也。 〔一、生不男〕，謂人從生來，男根不滿，是名生不男。 〔二、犍不男〕，犍謂人以刀去其男根，是為犍不男。 〔三、妒不男〕，謂男根似無，見他行婬，因生妒心，遂或有根，是名妒不男。 〔四、變不男〕，謂根能變現也，遇男則變為女，遇女則變為男，是名變不男。 〔五、半不男〕，謂半月能男，半月不能男，是名半不男。



### 丁福保佛學大辭典

【名數】不成完全之男性者有五人。有新舊兩解。舊譯家之解：一、生不男，生來男根不發育者。二、犍不男，以刀去男根者，如閹竪。玄應音義十四曰：「犍又作[打-丁+虔][利-禾+虔]二形，同居言切，字書犍害也，通俗文以刀去陰曰犍。」三、妒不男，因見他之婬，方有妒心，而根勃發者。四、變不男，根能變現，遇男則女根起，遇女則男根起者。五、半不男，半月為男根之用，而半月不為者。表中半擇迦依上解則如Ubhayavyañjaka（二根者）。四分律三十五曰：「佛言：黃門於我法中無所增益，不得與出家，受具足戒。若已出家受具足戒，應滅擯。是中黃門者：生黃門、犍黃門、妒黃門、變黃門、半黃門。」新譯家又有二解：其一以無根為扇搋，有根而不具為半擇迦。前之扇搋，分本性與損壞之二種；後之半擇迦，分嫉妒、半月、灌灑之三種；以為五種。灌灑者，澡浴等灌灑之時，男勢方起也。其二五種之不男，通名為半擇迦，扇搋唯限于無根。故對法論八曰：「半擇迦有五種：謂生便半擇迦、嫉妒半擇迦、半月半擇迦、灌灑半擇迦、除去半擇迦。」慈恩據此。法華玄贊九曰：「五種不男者：謂生便、除去、嫉妒、半月、灌灑。」生便者，生便無根者也。出于俱舍光記三。



