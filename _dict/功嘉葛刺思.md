---
title: 功嘉葛刺思
source: deerpark.app
---

**來源：丁福保佛學大辭典**

<p>【人名】Kun－dgāgrags，西藏名。譯言普喜名聞。又名膽巴Dauipa，譯言微妙。西藏甘突斯旦麻人。幼孤，為季父所養。十一歲，侍法王上師，習得經科，咒式，壇法，明方等。二十四歲，講演大喜樂本續等文。尋奉上師命，至西天竺，就古達麻室利學梵典，盡得其傳。元中統年中以國師發思八之蔦，入居五臺山壽寧寺。至元七年，受詔住仁王寺，九年留中都，為王公授戒。十二年奏摩訶葛刺神（即大黑天）之靈威，建廟涿州南，結構極壯麗。十八年，得老子化胡經及八十一化圖，奏其妄誕。於是勅使教禪之徒及翰林承旨等，辯證於長春宮，詔諸路除道德經外，餘悉焚燬。及相哥繼帝師之位，豪橫自肆。師責之，不悛。反遭其譖，辭而西歸，及臨洮，復為權臣所譖，歸故里居六年。相哥遣使召，還住中都聖安寺。同年，受勅率侍僧昔監藏至潮州，館開元寺。師以為潮州是大顛與韓子論道處，宜建梵剎。樞使月的迷失，深歸依師，因復興城南淨樂寺故基，創建殿宇。師自塑梵像，設萬僧齊慶讚之。未幾，又召還入京。時相哥已伏誅。以師請，賜潮州寺田二十頃及寶積之額。世祖有疾，召師入內殿，建觀音獅子吼道場。明年世祖崩，成宗踐祚，師奏除僧道賦稅。元貞元年，受詔住在護國仁王寺，又於高梁河西北甕山寺，建曼拏羅於摩訶葛刺神祈戰捷，有驗。成宗幸柳林，偶得疾，召師至，修觀法七晝夜，疾乃癒，施供甚豐贍。大德七年寂。年七十四。皇慶二年賜謚大覺普惠廣照無上膽巴帝師。又有金剛上師之號。見佛祖歷代通載，元史，神僧傳等。</p>
