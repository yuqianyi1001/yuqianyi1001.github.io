---
title: 黑闇女
source: deerpark.app
---

**來源：三藏法數**

經云：復見一女，其貌醜陋，多諸垢膩。主即問言：汝字何等？答言：我字黑闇。又問：為何所作？答言：我所行處，能令其家所有財寶一切衰耗。聞已，持刀作如是言：汝若不去，當斷汝命。答言：汝甚愚癡，無有智慧。汝之家中所供養者，即是我姊；我常與姊進止共俱，汝若驅我，亦當驅彼。主人還入問功德天：實為是否？天言：實是我妹，行住共俱，未曾相離。我常利益，彼常衰耗，若愛我者，亦應愛彼；若猒彼者，亦應猒我。此喻凡夫但知惡死，而不知生亦當惡。若惡其死，須惡其生。生死俱惡，方為有智。所謂有智主人，二俱不受也。



### 丁福保佛學大辭典

【天名】涅槃經十二曰：「姊云功德天，授人以福，妹云黑闇女，授人以禍。此二人常同行不離。」功德天又曰吉祥女，黑闇女又云黑耳女。見黑耳及吉祥條。

參照：<a href="/dict/黑耳">黑耳</a>

參照：<a href="/dict/吉祥">吉祥</a>


