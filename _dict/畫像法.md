---
title: 畫像法
source: deerpark.app
---
### 丁福保佛學大辭典

【圖像】取不截白[(畾/(冗-几+互))*毛]清淨之物，擇去人髮，畫師受八齋戒，不以膠和色，用新碗盛彩色而畫之。其像作黃白色，種種莊嚴其身。腰下著白衣，衣上有花文，身著輕羅綽袖天衣，以綬帶繫腰，朝霞絡身，其手腕以白螺為釧，其臂上之釧，七寶莊嚴。一一手上著指環，都十八臂，面有三目。上二手作說法相，右第二手施無畏，第三手把劍，第四手把數珠，第五手把微若布羅迦果（漢言子滿果），第六手把鉞斧，第七手把鉤，第八手把拔折羅，第九把寶鬘。左第二手把如意寶幢，第三手把蓮華，第四手澡罐。第五手把索，第六手把輪，第七手把螺，第八手把賢瓶，第九手把般若波羅蜜經篋。於菩薩下作水池，池中安蓮華，難陀跋難陀二龍王共扶持蓮華莖。蓮華上安准提菩薩。其像周圍安明光焰，其像作憐愍眼看。



