---
title: 唱衣
source: deerpark.app
---

### 丁福保佛學大辭典

【術語】比丘等五眾死亡時，其遺物別為輕重之二，金銀田園房舍等之重物以之歸入常住物，三衣百一眾具為輕物，以之分配於現前之僧眾，就此分與而不得分與之均等時，則集僧眾而競賣之，平分其價，此競賣云唱衣。以先定價而唱呼幾許也。釋氏要覽下曰：「唱衣。律云：僧輕物差一五法比丘分與現前僧，為分不均故。佛聽集眾，先以言白眾，和許可賣共分。目得迦云：佛言：初准衣時可處中，勿令大貴大賤，不應待其價極方與之。若不買者故增價，犯惡作罪，大毘婆沙論。問：命過比丘衣鉢等云何得分？答：彼於昔時亦曾分他如是財物，今時命過，他還分之。增輝記云：佛制分衣本意，為令在者見其亡物，分與眾僧作是思念。彼既如斯，我還若此。因其對治令息貪求故。今不能省察此事，翻於唱賣之時，爭價上下，喧呼取笑，以為快樂。愕之甚也，仁者宜忌之。」唱衣之上解不可，反於古意。



### 佛光大辭典

由僧之唱和，分配亡僧三衣等物。出于佛制，律中定其作法。據五分律卷二十、四分律卷四十一所載，亡僧生前已與人之物，即與其人，已與人而尚未持取者，作白二羯磨而與之；其生前未與人者，則于現前僧眾中分配之。另對看護病人者之送與，則視彼看護程度而與之。此等分配工作，禁止于亡僧屍身前進行。

又亡僧生前若負債，或為給付療養、喪葬等費用時，一般皆由維那預先評定遺物價格，集合僧眾而競售讓渡之，稱為估唱、提衣、估衣，或稱賣衣。其後，唱衣之法漸生弊病，釋氏要覽卷下唱衣條即述其事，謂于唱賣時爭議價格之高低，喧鬧取笑，以為快樂。﹝毗尼母經卷三、十誦律卷二十八、有部目得迦卷八、薩婆多毗尼毗婆沙卷五、四分律刪補隨機羯磨卷下諸分衣法、敕修百丈清規卷二遷化唱衣條、禪林象器箋喪薦門﹞


