---
title: 高麗藏
source: deerpark.app
---
### 丁福保佛學大辭典

【雜名】高麗國彫刻之大藏經也。又稱麗藏，高麗本，麗本或鮮本。案高麗藏經，如前後凡有三幅：一、顯宗二年為退治契丹兵之難發願而刻者。二、為文宗朝所刻者。三為高宗二十四年為蒙兵退散祈願而刻者。顯宗之板本，據義天之諸宗教藏雕印疏所言，為五千軸。藏於符仁寺。高宗二十年，為蒙兵所焚。文宗之刻本，雕造之年次不詳。據諸宗教藏雕印疏言「文考乃鐫千萬頌之契經。」又寄日本諸法師求教藏疏言「其開元釋教錄，智昇所撰。貞元續開元釋教錄，圓照所撰。兩本所收之經律論等，洎大宋新翻之經論，總六千來卷，並已雕鏤施行。」可略知其卷數。高宗之板本，自二十四年至三十八年，凡閱十六年而刻成。今朝鮮海印寺所藏之經板，即此本也。當勘校之任者為開泰僧統守其，對照宋本契丹本等，校合同異，實為善本。其卷帙總為大乘經五百二十一部，二千一百六十四卷。大乘律二十六部，五十三卷。大乘論九十七部，五百二十四卷。小乘經二百四十部，六百十四卷。小乘律五十四部，四百三十九卷。小乘論三十六部，七百○二卷。西土聖賢集六十八部，一百八十六卷。此土撰述四十部，三百六十三卷。續入四百三十九部，一千五百四十四卷。總計六百三十九函，一千五百二十一部，六千五百八十九卷。



