---
title: 蜆子
source: deerpark.app
---

**來源：丁福保佛學大辭典**

<p>【人名】唐洞山价禪師之法嗣，京兆府蜆子和尚。不知何許人。印心於洞山。俗混於閩川。不畜道具，不循律儀，冬夏唯被一衲，逐日沿江岸，探掇蝦蜆，以充其腹。暮即宿於東山白馬廟紙錢中。居民目為蜆子和尚。華嚴靜禪師與之往來唱歌。後不知所終。見五燈會元十三。</p>

**來源：佛光大辭典**

<p>唐代曹洞宗僧。洞山良價之法嗣。生卒年、籍貫均不詳。住于京兆，居無定所。印心于洞山。混俗于閩川一帶。不蓄道具，不循律儀，冬夏唯被一衲，逐日沿江岸探掇蝦蜆，以充其腹。暮即宿于東山白馬廟紙錢中。居民稱為蜆子和尚。華嚴靜禪師與之往來唱和。後不知所終。弟子有豬頭和尚、維足和尚。﹝五燈會元卷十三、景德傳燈錄卷十七、神僧傳卷九﹞</p>
