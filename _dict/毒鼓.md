---
title: 毒鼓
source: deerpark.app
---

**來源：丁福保佛學大辭典**

<p>【譬喻】毒鼓之聲能殺人，以譬涅槃經所說佛性常住之聲，能殺害眾生之五逆十惡，使入於佛道也。然鼓有二種：一天，一毒。對於五乘之機，各說五乘之教，彼等各信順修行，得證果之益，故譬之於天鼓，又如對於五逆十惡之眾生，說佛性常住之大乘極致，彼等卻為生誹謗，墮於無間，故譬之於毒鼓。但雖墮無間，而依此因緣，遂得滅五逆十惡，入於菩提之道。因而以此二鼓配於順逆之二緣，天鼓譬順緣，毒鼓譬逆緣也。如俗所謂忠言逆耳者，毒鼓之聲也。涅槃經九曰：「譬如有人以雜毒藥用藥大鼓，於大眾中擊之發聲。雖無心欲聞，聞之皆死，唯除一人不橫死者。是大乘典大涅槃經亦復如是，在在處處諸行眾中有聞聲者，所有貪欲瞋恚愚痴悉皆滅盡，其中雖有無心思念，是大涅槃因緣力故。能滅煩惱而結自滅，犯四重禁及五無間，聞是經已，亦作無上菩提因緣，漸斷煩惱，除不橫死一闡提也。」天台依憑集曰：「信者為天鼓，謗者為毒鼓，信謗彼此決定成佛。」照橫實鏡序曰：「照橫實鏡一卷，敬奉晉賢客。庶於中人為天鼓，於下愚為毒鼓。信謗俱利。」文句記四曰：「毒鼓者，大經云：譬如有人以毒塗鼓，於大眾中擊令出聲，聞者皆死。鼓者平等法身，毒者無緣慈悲，打者發起眾也，聞者當機眾也，死者無明破也。」</p>
