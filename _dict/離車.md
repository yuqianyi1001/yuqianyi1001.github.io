---
title: 離車
source: deerpark.app
---

### 丁福保佛學大辭典

【雜名】Licchavī，又作利車，離奢，粟唱，隸車，黎昌，律車，梨車毘，離車毘，粟呫婆，粟呫毘等。毘舍離城剎帝利種之名也。譯曰薄皮。其祖先從一胞肉中生，因有此名。又譯為貴族豪族等。善見論十謂往昔波羅捺國王夫人懷妊，生一肉團，赤如木槿華。以為恥，盛之器中，作金薄，朱書波羅捺國王夫人所生，投之江中。有一道士將歸，置之一處，過半月，一肉分為二片。又過半月，二片各生五胞。又經半月，一片為男，一片為女，男黃金色，女白銀色。道士見之，以慈心力故，手指自然出乳，乳入子腹，道士號兒為離車子，漢云皮薄。又言同皮。二子長至十六，牧牛人共立宅舍，以女嫁男，拜男為王，女為夫人。後多生王子，以三次開廣舍宅故，名毘舍離（毘舍離譯廣嚴）。慧琳音義六曰：「栗舍毘王，豪族之類，是剎利種系也。又云離車毘童子，上舊名也。」同二十九曰：「梨車毘童子，梵語訛也。正梵音粟聶毘，唐言貴族公子也。諸經或云離車子是也，聶音昌葉反。」西域記七曰：「栗呫（昌葉反）婆子，舊言離車子，訛也。」


