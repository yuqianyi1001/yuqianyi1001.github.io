---
title: 海印
source: deerpark.app
---

### 丁福保佛學大辭典

【術語】佛所得之三昧名。如於大海中印象一切之事物，湛然於佛之智海印現一切之法也。大集經十五曰：「譬如閻浮提一切眾生身及餘外色，如是等色，海中皆有印像。以是故，為大海印。」寶積經二十五曰：「如大海，一切眾流悉入其中，一切諸法入法印中，亦復如是，故名海印。」探玄記四曰：「海印者，從喻為名，如修羅四兵列在空中，於大海中印現其像。菩薩定心猶如大海，應機現異，如彼兵像故。」還源觀曰：「言海印者，真如本覺也。妄盡心澄，萬像齊現，猶如大海由風起浪。若風止息，海水澄清，無像不現。」八十華嚴經十四曰：「眾生形相各不同，行業音聲亦無量，如是一切皆能現，海印三昧威神力。」楞嚴經四曰：「如我按指，海印發光，汝暫舉心，塵勞先起。」三藏法數三十九依宗鏡錄於海印三昧列十義。華嚴宗以此海印三昧為華嚴經所依之定。華嚴經鈔二曰：「如說法華依無量義處三昧，說般若經依等持王三昧，說涅槃經依不動三昧，故說諸經，多依三昧，今說此經，依何三昧？即海印三昧。」



### 佛光大辭典

（1840～1924）湖南沅江人，俗姓魯。字涵虛。幼時多病，十二歲依月泉法師出家，受戒後曾自修多年。後至日本，住高野山，專學禪密，年三十四，得阿^黎位回國。後返湖南，住沅江景星寺，先後創辦佛學院、普通佛學研究所、佛教居士林、念佛社及蓮社十餘處。有禪海珍參一卷行世。


