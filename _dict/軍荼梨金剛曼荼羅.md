---
title: 軍荼梨金剛曼荼羅
source: deerpark.app
---

### 丁福保佛學大辭典

【圖像】若欲受持軍荼利法，應先畫其像。徧身青色，兩眼俱赤，攬髮成髻，其頭髮之色，黑赤交雜，如三昧火焱，張眼大怒，上齒皆露，以咬下唇，作大瞋面。有二赤蛇，兩頭相交，垂在胸前，仰頭向上。其兩蛇之尾，各穿像耳，尾頭垂下至肩上。其二蛇之色，如黃侯蛇，赤黑間錯，其像有。八臂手，右最上之手把跋折羅，屈臂向上。下之第二手把長戟柱，屈臂向上，其戟上下各有三叉，皆有鋒刃，一頭向上，一頭拄地下。第三臂壓左之第三臂，兩臂相交在胸上。右手中把兩赤蛇。其蛇相交各向像面。左手亦把一頭赤蛇。兩手各作跋折羅印，兩手大指各捻小指之甲，餘指皆伸，即以左手壓右腋之前，次以右手壓左腋之前，即是身印也。下之第四臂，仰垂下向，勿著於右胯，五指皆伸，施無畏手也。左之上手中把金輪形，屈臂向上，輪有八角，轂輞成具。下之第二手，中指以下二指，各屈向掌，大指捻中指上節之側，頭指直竪，向上伸之，屈其臂肘手臂向右。下之第四手橫覆左胯，指頭向右。八手之腕中皆著金釧，以紫色地散華錦之天衣，絡於髆頂背，其天衣之頭分左右各垂向下。以綠表紅裏之帶用繫其腰，虎皮與錦鞔其兩胯，其兩腳脛各有赤蛇，絞其腳脛。其兩蛇之色赤黑間錯，使其像立於七寶蓮華上，其右腳之指，向右邊，其左腳之指，向左邊，其像左邊踝子以下畫一鬼王，身似人之形軀，貌麤大，作白象頭，屈膝跪坐，舉頭向上，瞻仰像顏。其鬼右手把蘿蔔根，屈臂向上，左臂平屈，展手仰掌，把歡喜團。其手兩腕皆著金釧，其鬼頸下著金瓔珞，以綠帶繫其腰上，以朝霞錦鞔其兩胯。見陀羅尼集經八。


