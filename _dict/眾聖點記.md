---
title: 眾聖點記
source: deerpark.app
---
### 佛光大辭典

佛弟子優婆離于佛陀入滅後結集律藏，是年七月十五日僧自恣竟，以香花供養律藏，即記下一點置律藏前，爾後，眾聖年年依其法下一點，表示經過之年數。至南朝齊永明八年（490）傳得九七五點，此為研究佛陀入滅年代之重要資料。若依此向上推算，則佛陀入滅年代當為紀元前四八六年。惟優婆離之供養律藏，是否確起于佛陀入滅當年，則仍不詳。﹝歷代三寶紀卷十一、開元釋教錄卷六、佛祖歷代通載卷八﹞（參閱‘佛滅年代’2734）



### 丁福保佛學大辭典

【術語】持善見律毘婆沙之師資相傳也。佛入滅以來每歲安居竟記一點，故名眾聖點記。出三藏記十一善見律毘婆沙記曰：「仰惟佛世尊泥洹已來年載，至七月十五日受歲竟，於眾前謹下一點，年年如此。感慕心悲，不覺流淚。」歷代三寶記十一曰：「外國沙門僧伽跋陀羅，齊言僧賢（善見律譯者），師資相傳云：佛涅槃後，優波離既結集律藏訖，即於其年七月十五日受自恣竟，以香華供養律藏，便下一點置律藏前，年年如是。優波離欲涅槃持付弟子陀寫俱，陀寫俱欲涅槃付弟子須俱。（中略）如是師師相付至今三藏法師，三藏法師將律藏至廣州，舶反還去，以律藏付弟子僧伽跋陀羅，羅以永明六年共沙門僧猗於廣州竹林寺譯出此善見毘婆沙。因共安居。以永明七年庚午歲七月半夜受自恣竟。如前師法，以香華供養律藏訖，即下一點。當其年計得九百七十五點，點是一年。趙伯休，梁大同元年，於廬山值苦行律師弘度，得此佛涅槃後眾聖點記，年月訖齊永明七年。伯休語弘度曰：自永明七年以後云何不復見點？弘渡答云：自此已前皆是得道聖人手自下點，貧道凡夫止可奉持頂戴而已，不敢輒點。伯休因此舊點下推至梁大同九年癸亥歲，合得一千二十八年。房（三藏記之著者）依伯休所推，從大同九年至今開皇十七年丁已歲，合得一千八十二年。若然則是如來滅度始出千年，去聖尚邇，深可慶歡。」依此記則周敬王三十五年，西歷紀元前四百八十五年，是佛入滅之年也。



