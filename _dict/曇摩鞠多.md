---
title: 曇摩鞠多
source: deerpark.app
---

### 丁福保佛學大辭典

【人名】Dharmagupta，比丘名。又作曇摩毱，曇摩德，曇摩屈多迦，曇無德，曇無毱多，皆梵音之楚夏耳，譯曰法正，法鏡，法藏，法護，法密等。佛滅後百年優婆毱多五弟子中之一。於律藏立一部，名為曇無德部。律名四分律。可洪音義三曰：「曇摩毱律部師宗名，曇摩毱多，亦云曇無德，此云法鏡，亦云法藏，即四分律部也。」戒本疏一上曰：「曇摩毱多此云法正，律名四分。」又曰：「梵音曇無德，曇摩德，與毱多，傳有訛僻，唐言度之。同云法正，謂法正律主，明慧卓朗，除邪倒也。又言法護者，能興建正法，不墮於時，即十八部中法護部是也。又言法鏡者，能照達萬法也。」飾宗記二本曰：「曇無德者，部執疏中曇摩毱多，翻為法護，宗輪論中名法藏部。」大集經二十二曰：「我涅槃後，有諸弟子受持如來十二部經，書寫讀誦，顛倒解義，顛倒宣說，以例解說，覆隱法藏，故名曇摩毱多。」


