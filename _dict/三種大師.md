---
title: 三種大師
source: deerpark.app
---

**來源：三藏法數**

<p>﹝出本事經﹞ 〔一、如來〕，謂諸如來出現世間，闡揚大法，化諸眾生，出離生死，令得無量義利安樂，是為眾生之師範也。 〔二、阿羅漢〕，梵語阿羅漢，華言無學。謂阿羅漢諸漏已盡，梵行具足，出現世間，開示四諦，令諸眾生脫離生死，皆得無量義利安樂，是為眾生之師範也。（四諦者，苦諦、集諦、滅諦、道諦也。） 〔三、有學弟子〕，有學者，煩惱未盡，有法可學也。謂初果須阤洹、二果斯陀含、三果阿那含，精修梵行，具足多聞，於諸經典善知法義；出現世間，開示四諦，令諸眾生出離生死，皆得無量義利安樂，是為眾生之師範也。（梵語須陀洹，華言入流；梵語斯陀含，華言一來；梵語阿那含，華言不來。）</p>

**來源：丁福保佛學大辭典**

<p>【名數】如來，阿羅漢，有學聖者，是眾生之師範，故云大師，見本事經。</p>
