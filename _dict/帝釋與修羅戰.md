---
title: 帝釋與修羅戰
source: deerpark.app
---

### 丁福保佛學大辭典

【傳說】法華義疏二曰：「問：何故常與帝釋戰？答：婆沙云：修羅有美女而無好食，諸天有好食而無美女。互相憎嫉，故恒鬥戰也。」法華玄贊六曰：「若天得勝，便入非天宮中，為奪其女，起此鬥諍。若非天得勝，即入天宮，為求四種蘇陀味故，共相戰諍。」長阿含經二十曰：「有大阿修羅王名羅呵（Rāhu），感二萬八千里大身，住須彌山北大海底，見忉利日月等諸天行我頭上，大瞋，興兵大戰。」觀佛三昧經一曰：「有阿修羅王名毘摩質多，有九頭，每頭有千眼，九百九十九手，八腳，口中吐火。有女端正無比，帝釋請為妻，名悅意。後由天帝與他婇女遊戲園中，悅意起妒心，以告父。毘摩質多為女興兵攻天帝。」譬喻經下曰：「有阿修羅王名羅睺羅，生一女，端正無比。帝釋厚幣求之，若不與，則以兵取。阿修羅聞之大怒，興兵大戰。後講和，阿修羅以女納於帝釋，帝釋以甘露報之。」


