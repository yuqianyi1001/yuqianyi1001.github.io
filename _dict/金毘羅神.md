---
title: 金毘羅神
source: deerpark.app
---

**來源：丁福保佛學大辭典**

<p>【神名】雜阿含經四十八曰：「金婆羅鬼神。」金光明經三曰：「金毘羅。」大寶積經三十六曰：「金毘羅天。」又曰：「金毘羅童子世羅。」（世羅，名也）宋譯藥師經明十二神將中有「金毘羅大將。」唐譯藥師經曰：「宮毘羅大將。」千手陀羅尼經曰：「金毘羅陀。」阿育王經六，以為北方毘沙門天之別名，而與「鳩鞞羅」不同。Kubera，光明文句曰：「金毘羅，翻為威如王。」是義譯耳。雜阿含經四十八曰：「佛在王舍城金婆羅山，金婆羅鬼神室中，以金槍刺足身起苦痛，佛住捨念，不動心。時有八金婆羅天子，各以偈讚佛。」寶積經金毘羅天受記品曰：「佛在王舍城途，王舍城有護神金毘羅王，領六萬八千藥叉眾供養佛，佛為授未來成道記。」金毘羅童子經曰：「釋迦如來在忉利天為除外道惡魔障難，化為千頭千臂金毘羅童子。」梵Kumbhira。</p>
