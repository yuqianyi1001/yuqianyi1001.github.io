---
title: 摩鄧伽咒
source: deerpark.app
---
### 丁福保佛學大辭典

【雜名】又曰摩登祇咒，先梵天咒。摩鄧伽種族所傳梵天之神咒也，摩鄧伽女以之幻惑阿難。鼻奈耶三曰：「時母亦澡浴，著白服飾，以牛屎塗地，以五色綖結縷。盛滿四瓶水，盛滿四碗血，盛滿碗四種香水，盛滿四碗餅漿。以四口大刀竪牛屎四角頭，竪四枚箭，然八明燈。取四死人髑髏，種種香塗其上。以華布地，捉熨斗燒香，繞三匝，向東方跪而誦摩鄧伽咒術。時阿難於祇洹意便恍惚，為咒所縛，如魚被鐵鉤，如象隨鉤。」楞嚴經一曰：「阿難因乞食次經歷婬室，遭大幻術摩登伽女，以娑毘迦羅先梵天咒攝入婬席。」大法炬陀羅尼經十三曰：「摩登祇咒，隋言作惡業。」



