---
title: 七遮罪
source: deerpark.app
---

### 陳義孝佛學常見辭彙

七種的遮罪，即在五逆罪之外，加上殺和尚和殺阿闍梨。因凡是犯了此七逆罪之一的人，便禁止他受菩薩戒，所以叫做遮罪。



**來源：三藏法數**

﹝亦名七逆罪，出梵網經﹞ 遮謂遮障聖道，逆謂不順於理。行此七罪，不復成就善根。經云：法師不得與七逆人現身受戒。是也。 〔一、出佛身血〕，佛是一切眾生慈父，能令眾生悟明自心，出離苦趣，眾生當歷劫供養，以報其恩，況復出其身血。如興起行經云：提婆達兜舉石擲佛，迸石小片傷佛足指，即破出血，後墮地獄。是也。（劫，梵語具云劫波，華言分別時節。梵語提婆達兜，亦云提婆達多，華言天熱。以其生時，人天等眾心皆驚熱故也。） 〔二、弒父〕，弒者，下殺上也。謂父者子之所天，即當竭力孝養，以報恩德，豈宜悖戾，妄加殺害。地藏經云：若有眾生，不孝父母，或至殺害者，當墮無間地獄，千萬億劫，求出無期。是也。（無間地獄者，即阿鼻地獄也。） 〔三、弒母〕，謂母之恩德，不異於父，即當恭敬供養，以期報答，豈宜悖戾，妄加殺害。所以經云：犯者得波羅夷罪。（梵語波羅夷，華言極惡。） 〔四、弒和尚〕，和尚，梵語鄔波遮迦，于闐國翻為和尚，華言力生，即親教師也。謂出家者因師之力生長法身，出功德財，養智慧命，功莫大焉。即當恭敬供養，以報其恩，豈宜悖戾，妄加殺害。若以惡心瞋心，而殺之者，得波羅夷罪。 〔五、弒阿闍黎〕，梵語阿闍黎，華言軌範。言堪為後學之軌範，即得戒教授等師也。必當親事恭敬供養，以報其恩，豈宜悖戾，妄加殺害。若以惡心瞋心而殺之者，得波羅夷罪。 〔六、破羯磨僧〕，梵語羯磨，華言作法。謂比丘俱集一處和合作法，若以惡心瞋心破之，令其不和合者，得波羅夷罪。（梵語比丘，華言乞士。） 〔七、弒阿羅漢〕，梵語阿羅漢，華言無學，謂無法可學也。又名應供，謂應受人天供養也。即當恭敬供養，以種其福，豈宜悖戾，妄加殺害，若以惡心瞋心而殺之者，墮無間獄，求出無期。



### 丁福保佛學大辭典

【術語】大乘之七逆也。犯此七逆之一者，遮之不使受菩薩戒，故名遮罪。梵網經下曰：「二師應問言：汝有七遮罪否？若現身有七遮罪者，師不應與受戒。」


