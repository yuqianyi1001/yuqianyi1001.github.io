---
title: 葬法
source: deerpark.app
---
### 丁福保佛學大辭典

【儀式】印度之葬法有三種，四種。三種者：一火葬，二水葬，三野葬也。四種者：一火葬，二水葬，三土葬，四林葬也。西域記二曰：「送終殯葬，其儀有三：一曰火葬，積薪焚燎。二曰水葬，沈流漂散。三曰野葬，棄林飤獸。」毘奈耶雜事十八曰：「佛言：苾芻身死，應為供養。苾芻不知云何供養？佛言：應可焚燒。（中略）欲燒殯時無柴可得。佛言：可棄河中。若無河者穿地埋之。夏中地濕多有蟲蟻。佛言：於叢薄深處令其北首右脅而臥，以草稕支頭，若草若葉覆其身上。」行事鈔瞻病送終篇曰：「中國有四葬：水葬投之江流，火葬焚之以火，土葬埋之岸傍，林葬棄之中野，為鵰虎所食。律中多明火林二葬。亦有薶者。五分云：屍薶之，若火燒在石上，不得草上安。」漢地亦有四薶之說。列子曰：「晏平仲曰：既死豈在我哉？焚之亦可，沈之亦可，瘞之亦可，露之亦可。」



