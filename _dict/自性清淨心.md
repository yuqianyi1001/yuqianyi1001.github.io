---
title: 自性清淨心
source: deerpark.app
---
### 佛光大辭典

謂吾人之心本來清淨，亦即心性本淨之意。又作性淨心、本性清淨心。為小乘大眾部之主張，大乘則將此心稱為如來藏心、佛性、真如、法界、法性等。依大乘止觀法門卷一對自性清淨心之解釋，謂心于無始以來即為無明染法所覆，然以性淨不改之故，稱之為‘淨’；以無有無明染法與之相應之故，稱之為‘性淨’；復以中實本覺之故，稱之為‘心’。

心雖為本來清淨，惟于現實中，被吾人之煩惱所覆隱、染污。又吾人之煩惱乃本來所無，系如客之自外來始有，故稱客塵煩惱。﹝說無垢稱經卷二、大乘入楞伽經卷七、成實論卷五、大乘起信論、成唯識論卷二、如來藏之研究（印順）﹞



### 陳義孝佛學常見辭彙

又名如來藏心，吾人本具的心，自性清淨，離一切的妄染，故云自性清淨心。



### 丁福保佛學大辭典

【術語】吾人本有之心，自性清淨，離一切之妄染，故云自性清淨心。又曰如來藏心，真心。即吾人之菩提心也。起信論義記中本曰：「自性清淨心，名如來藏。」大日經疏一曰：「本不生際者即是自性清淨心，自性清淨心即是阿字門。」



