---
title: 和尚
source: deerpark.app
---
### 佛光大辭典

梵語upādhyāya，巴利語 upajjhāya。指德高望重之出家人。又作和上、和^、和社、社、鶻社、烏社。音譯為鄔波馱耶、優婆陀訶、鬱波第耶夜。意譯親教師、力生、近誦、依學、大眾之師。和尚為受戒者之師表，故華嚴、天台、淨土等宗皆稱為戒和尚。後世沿用為弟子對師父之尊稱。然和尚一語乃西域語之轉訛，如龜茲語 pwājjhaw 等之誤轉。亦有謂印度古稱‘吾師’為烏社，于闐等地則稱和社、和^（khosha），和尚一語即由此轉訛而來。又鳩摩羅什譯此語為力生，意指弟子依師而生道力。

據大智度論卷十三載，沙彌、沙彌尼之出家受戒法，應求二師，一為和上，一為阿^梨；和上如父，阿^梨如母。意即舍本生之父母而求出家之父母。在西藏喇嘛教之四種階位中，以和尚為最上之第四位，其權力僅次于達賴喇嘛與班禪喇嘛，住持諸大寺。日本佛教僧官階位中，有大和尚位、和尚位等稱呼，後則轉為對高僧之尊稱。﹝四分律卷三十三、卷三十九、根本說一切有部百一羯磨卷一、南海寄歸內法傳卷三、宋高僧傳卷三、玄應音義卷八、翻譯名義集卷四、慧琳音義卷十三、禪林象器箋稱呼門﹞



### 陳義孝佛學常見辭彙

吾師的意思，僧徒對其親教師的尊稱。



### 丁福保佛學大辭典

【術語】Upādhyāya，又曰和上。律家用上字其餘多用尚字。本為印度之俗語，呼吾師云烏社，至于闐國等則稱和社，和闍（Khosha）等，和尚者其轉訛也。羅什三藏翻為力生，以依師而弟子之道力得生故也。晉書佛圖澄傳曰：「法常與法佐對車夜談，言及和尚。比旦，佐入見澄，澄已知之。於是國人每相語曰：莫起惡心，和尚知汝。」按，此二字見正史之始也。魏書釋老志，浮圖澄為石勒所宗信，號為大和尚。大和尚又始見此。翻譯名義曰：「和尚外國名，漢言知有罪知無罪也。」寄歸傳三曰：「言和尚者，非也。西方汎喚博士皆名烏社，斯非典語。若依梵本經律之文，咸云鄔波駄耶譯為親教師，北方諸國皆喚和社，致令傳譯習彼訛音。」百一羯磨一曰：「鄔波駄耶，譯為親教師。言和上者，乃是西方時俗語，非是典語。」玄應音義十四曰：「和尚菩薩內戒經作和闍，皆于闐國等訛也。應言郁波弟耶，此云近誦。以弟子年少不離於師，常逐近受經而誦也。又言鄔波陀耶，此云親教，舊譯云知罪知無罪名為和尚也。」慧苑音義上曰：「和上，按五天雅言和上謂之塢波陀耶，然彼土流俗謂之殟社。于闐疏勒乃云鶻社，今此方訛音謂之和上。雖諸方殊異，今依正釋。言塢波者，此云近也，陀耶者讀也。言此尊師為弟子親近，習讀之者也。舊云親教師者是也。」業疏三上曰：「中梵本音鄔波陀耶。在唐譯言，名之依學，依附此人學出道故。自古翻譯，多雜蕃胡。胡傳天語，不得聲實。故有訛僻，轉云和上。如昔人解和中最上，此逐字而釋，不知音本。人又解云：翻力生。弟子道力，假教生成。得其遠意，失其近語。真諦所譯明了疏，則云優波陀訶。稍近梵音，猶乖聲論。余親參譯，委問本音，如上所述。彥琮譯云郁波弟耶，聲相近也。」秘藏記本曰：「天竺呼俗博士曰烏邪，漢家訛誤以烏邪為和尚。加以烏邪是俗儒之稱，而名道人，大誤耳。正可云拔底耶，天竺呼有智僧為人師者為拔底耶。拔底耶者，親教義也。」



