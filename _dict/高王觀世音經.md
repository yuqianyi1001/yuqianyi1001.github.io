---
title: 高王觀世音經
source: deerpark.app
---
### 佛光大辭典

全一卷。又稱高王白衣觀音經。略稱高王經。收于d續藏第八十七冊。此經為東魏天平年間（534～537），孫敬德所感得之觀音經，然明代蓮池大師以之為偽經。據法苑珠林卷十七所載，魏天平年中，定州募士孫敬德造觀音像，自加禮敬，後為劫賊所引，不勝拷楚，妄承其罪。將斬決之前夕，夜夢一沙門令誦救生觀世音經千遍即可得脫。翌日，有司執縛向市，孫敬德且行且誦，臨刑滿千遍，刀斫自折，皮肉不傷，三換其刀，終折如故。視像項上，有刀三蹟。有司以狀奏聞，丞相高歡表請免死，敕寫其經廣布于世，今謂高王觀世音經。清朝智敬有高王觀世音經注釋一卷，收于d續藏第九十三冊。



### 丁福保佛學大辭典

【經名】東魏天平年中，高王時人所感得之觀音經也。續高僧傳二十九，法苑珠林二十五謂之觀世音救生經，又云高王觀世音經。佛祖統紀五十四謂之十句觀音經，稽古略二謂之救苦觀音經。續高僧傳二十九曰：「昔元魏天平，定洲募士孫敬德，於防所造觀音像。及年滿還，常加禮事。後為劫賊所引，禁在京獄，不勝拷掠，遂妄承罪，並處極刑。（中略）夢一沙門教誦觀世音救生經，經有佛名，令誦千徧，得免死厄。德既覺已，緣夢中經，了無謬誤。比至平明，已滿百徧。有司執縛向市，且行且誦。臨欲加刑，誦滿千徧。執刀下斫，折為三段。三換其刀，皮肉不損。怪以奏聞，丞相高歡，表請免刑。仍勅傳寫，被之於世，今所謂高王觀世音經是也。」明蓮池以此經為偽經。



