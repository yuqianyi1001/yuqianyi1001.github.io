---
title: 毘沙門天
source: deerpark.app
---

**來源：丁福保佛學大辭典**

<p>【天名】Vaiśravaṇa，又云多聞天。四天王中毘沙門天之王也。在佛教中為護法之天神。兼施福之神性。法華義疏云：此天恒護如來道場而聞法，故名多聞天。於胎藏界曼荼羅在外金剛部院北方之門側，於金剛界曼荼羅位於西方，夜叉主也。此天與吉祥天，從古神話時代常相關連而為夫妻，於日本台密，如歡喜天有雙身毘沙門法，但雙身者，皆男天也。其形像有多種。胎藏界曼荼羅之像，著甲冑，左掌有塔，右持寶棒，坐像也。或傳有為立像者。金剛界曼荼羅亦與之同。北方毘沙門天王隨軍護法真言記乞勝利神加被之修法，論其畫像曰：「於彩色中並不得和膠，於白[(畾/(冗-几+互))*毛]上畫一毘沙門神，七寶莊嚴衣甲，左手執戟槊，右手托腰上，其神腳下作二夜叉鬼，並作黑色。其毘沙門面，作甚可畏形，惡眼視一切鬼神勢，其塔奉釋迦牟尼佛。」毘沙門儀軌記，唐天寶元年，不空三藏修其法，為玄宗平定五胡亂之始終。</p>
