---
title: 三不成
source: deerpark.app
---

### 丁福保佛學大辭典

【名數】晉道安淨土論所說。就淨土與穢土之土體本質而論一異，立三種不成之義：一、一質不成，如維摩經佛國品所云：佛以足指按地，則草木瓦礫之穢土忽變為七寶莊嚴之淨土，此穢心所見為徧界穢土，淨心所見為徧界淨土也。依如此淨心穢心之相違，淨穢之二相盈虧時，知土體亦不為一。是一質不成之義也。二、異質不成，土體果為異乎，雖心有二而土現兩相，然若搜玄妙之性，則彼此之二相冥然而同在一處，不相障礙。同時現於同處，故不可謂為二土異體也。是異質不成之義也。三、無質不成，既不可謂為一體，又不可謂為異體，則謂為無體乎，依緣集趣之處，淨土穢土歷然也。不同於情有理無之兔角龜毛，豈可謂為絕無。是無體不成之義也。然則不可執一異有無，一而亦異，有而亦無，是法性之妙體也。然論此三不成係性宗之義，而在相宗，由於一處四見等之經說而成一質之義也。安樂集上曰：「淨土論云：一質不成，故淨穢有盈虧；異質不成，故搜玄則冥一；無質不成，故緣起則萬形。」（安師之淨土論今不傳）。



### 佛光大辭典

指淨土與穢土之關系，在本質上有三種不同。即：(一)一質不成，謂淨土與穢土非為同一本質所成立。(二)異質不成，謂兩者非由全異之本質各別成立。(三)無質不成，淨土與穢土皆非無本質而成立。懷感之釋淨土群疑論卷一解說甚詳（大四七·三四下）：‘淨穢兩土由淨穢二業，令其自心變現作淨穢相。此淨穢相是淨穢心現，心淨土淨，心穢土穢，各由自心。心既有殊，土寧稱一？故曰一質不成故淨穢虧盈。佛未足指按地，穢盈而淨虧；佛已足指按地，淨盈而穢虧，如維摩經說。故知，身子、梵王，二心各異，所現之土，淨穢有殊，不可言其一，故曰一質不成故淨穢虧盈。雖復淨穢兩心現淨穢二土，心有兩體，土成二相，然同處同時，不相障礙，不可言有淨處無穢、有穢處無淨。別處而現，而有障礙。以同處同時現淨穢故，故曰異質不成故搜玄即冥。搜者，搜求也；玄者，幽玄者。搜其幽玄旨趣，淨穢兩相冥然，同在一處，不可分成二所也。（中略）淨穢相殊，其體無二。搜其實體，唯是一如，故言搜玄即冥。無質不成故緣起萬形者，此淨穢土雖同處現，而二相別，皆由淨穢兩業因緣差別，變現種種棘林、瓊樹、瓦礫、珠璣，從緣所生，依他起性，方成土相，不同于彼空花、龜毛、兔角遍計所執性情有體無、無形質體，故曰無質不成故緣起萬形也。’

此三不成之主張者向被視為道安法師，然釋淨土群疑論于安樂集以前之書中並無有關說法，故不能斷定‘三不成’即為前秦道安所說，而恐系北週道安所倡。三不成加上‘有質不成’則為四不成。同主張四不成者有澄觀之華嚴經疏卷十一、宗密之圓覺經略疏注卷上一。﹝大乘玄論卷五、安樂集卷上、華嚴大疏鈔卷七、宗鏡錄卷八十九、成唯識論學記卷三﹞


