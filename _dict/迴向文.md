---
title: 迴向文
source: deerpark.app
---
### 丁福保佛學大辭典

【雜名】一切菩薩之所行，無不悉迴向眾生與菩提。故法華經化城喻品，十方梵天，讚歎大通智勝佛偈文之終，特誦願以此功德等迴向之伽陀，易行品彌陀章之終。讚彌陀偈之終，起信論之末等，皆有迴向之偈頌。此等皆以讚歎著作之功，迴向於眾生與佛道也。因之行法會其終末亦必使一人先誦迴向文之首句，大眾一同和之，而迴向於所期之願事為法。其迴向文種種不同，或用直述迴向意之偈頌，又有誦陀羅尼之文者，但淨土門多用願以此功德。平等施一切。同發菩提心。往生安樂國四句之偈文（善導觀經疏之文），聖道諸宗多用願以此功德。普及於一切。我等與眾生。皆共成佛道。四句之伽陀（出於法華經），又禪家以楞嚴咒為法會終所誦之迴向文。



