---
title: 彌沙塞
source: deerpark.app
---
### 丁福保佛學大辭典

【流派】Mahiśāsakāḥ，律部之名。譯曰化地。就宗計而義翻為不著有無觀。優婆毱多五弟子之一。此律主之部宗稱為彌沙塞或化地部。律本名五分律。支那譯有三十卷。律藏分派五部之一也。又小乘十八部中有化地部，佛滅三百年中自一切有部別立者。玄應音義二十三曰：「化地部，第三百年中從一切有部出也。梵言摩醯奢娑迦，亦言彌喜捨娑柯，此云地，亦教地，或言正地，人名也。但此羅漢在俗為王國師，匡化土境，故名化地。今入佛法，佛法如地，又匡化之，故以名也。舊名彌沙塞者，訛也。」可洪音義三曰：「彌沙塞，律部師宗名也，亦云彌沙翼，亦云彌嬉捨娑柯，此云化地。」南山戒疏一上曰：「彌沙塞，此云不著有無觀。」拾毘尼義鈔上一曰：「彌沙塞，此云廣解義，亦名不著有無，法名五分。」又曰：「彌沙塞者，人名。此人禪思入微，究暢玄旨，著青袈裟。」大集經二十二曰：「我涅槃後，我諸弟子，受持如來十二部經，讀誦書寫，不作地相水火風相虛空識相，是故名當彌沙塞部。」



