---
title: 顯教十重戒
source: deerpark.app
---

### 丁福保佛學大辭典

【術語】顯教中，又有深淺兩種，其深者，千缽經所說之十重是也，但此唯約於心性，說實相之理為十重，未別說其戒相，蓋其戒相即梵網所說之十重戒也。經五說：「一者如來一切心法，金剛自性，本來清淨，畢竟寂滅。菩薩若於大乘性中能持十重戒者，覺心真淨，了見心性無染無著。是故菩薩能持十重戒者，是即名為不壞毘尼。（中略）十者如來一切心法，畢竟無相，離於心想，清淨無障。菩薩能持十重戒者，於戒淨性不見有戒不見無戒，得名證離小乘執縛一切戒相，是則名為究竟毘尼。」其淺者即梵網經所說之十無盡藏戒也。是戒相雖為十種，而此中具法界一切之戒，故名無盡藏戒。對於四十八之輕戒。故稱為重。若犯之。則得波羅夷罪。淺釋之第一殺戒，佛子若自殺，教人使殺，方便而殺，讚嘆而殺，見作而隨喜，乃至咒殺，殺之因，殺之緣，殺之法，殺之業，乃至一切有命者不得故殺，是菩薩應起常住之慈悲心孝順心，方便救護一切眾生，而反自恣心快意殺生，則是菩薩之波羅夷也。第二盜戒，若佛子自盜，教人使盜，方便而盜，讚嘆而盜，見作而隨喜，乃至以咒而盜，盜之因，盜之緣，盜之法，盜之業，乃至鬼神有主劫賊之物，一切之財物，一針一草不得故盜，菩薩應生佛性孝順心慈悲心常助一切人，生福生樂，而反更盜人之財物者，是菩薩之波羅夷也。三婬戒。四妄語戒。五酤酒戒。六說四眾過戒七自讚毀他戒。八慳惜加毀戒。九瞋心不受悔戒。十謗三寶戒。所以言十無盡者，如例示一二，以一戒中存種種項目故也。


