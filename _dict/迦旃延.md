---
title: 迦旃延
source: deerpark.app
---

### 陳義孝佛學常見辭彙

佛十大弟子之一，以論議第一著稱。



### 丁福保佛學大辭典

【人名】Kātyāyana，佛十大弟子中，論議第一之摩訶迦旃延子Mahā－Kātyāyani－putra，又云迦旃子，迦旃延子，迦多衍那，迦多衍尼子，迦底耶夜那，迦多演尼子，迦[(畾/(冗-几+互))*毛]延，迦[(畾/(冗-几+互))*毛]延尼子等。譯曰剪剃種，扇繩，好肩等。婆羅門姓十姓之一。以姓為名。慧琳音義二十七曰：「摩訶迦旃延，摩訶迦多衍那，此云大剪剔種男。剪剔，婆羅門姓也。」嘉祥維摩經疏二曰：「迦旃延即其姓，此云好肩。」不思議境界經上曰：「迦底耶夜那（舊名迦旃延者）。」法華文句一下曰：「摩訶迦旃延，此翻為文飾，亦肩乘。人云：字悞，應言扇繩，亦好肩，亦名柯羅。柯羅，此翻思勝，皆從姓為名。」同記曰：「言文飾者，善讚詠故。言扇繩者，若作肩乘。二字並悞。以其生時父已亡世，此兒礙母不得再嫁，如扇繫繩。」俱舍論神泰記一曰：「迦多衍尼子，舊云迦[(畾/(冗-几+互))*毛]延，訛也。」慧苑音義下曰：「迦旃，一宗之姓氏也。延，此云胤也。言此尊者是彼種族之後胤耳。」俱舍論光記一曰：「迦多衍尼子者。迦多，名剪剃。衍，名為種。尼，是女聲。此人是剪剃種女生，從母姓為名，故名迦多衍尼子，是婆羅門十姓中一姓也。此剪剃種，西方貴族，（中略）若言迦多衍那。迦多衍，如前釋。那，是男聲，從父為名也。」法華玄贊一曰：「梵云摩訶迦多衍那，云迦旃延，亦訛也。大般若云大迦多衍那，此云大剪剃種男。剪剃種者，是婆羅門姓也。」

天神名。涅槃經七曰：「為欲供養天神，故入天祠。所謂梵天，大自在天，違陀天，迦旃延天。」

外道名。十外道之第七。譯曰算數，飾宗記七本曰：「宗雖有六，而有七人也。第一不蘭迦葉，（中略）第七迦旃延。」註曰：「梵云迦多衍那，此云算數也。上古有仙，常念算數，因為名也。」


