---
title: 十種智明
source: deerpark.app
---
### 三藏法數

﹝出華嚴經﹞ 智明者，智慧明了也。謂以十種善巧之智，明了通達一切眾生境界，教化調伏，令出生死苦海，而成正覺也。 〔一、知眾生業報智明〕，謂菩薩以善巧智明，了達一切眾生造諸惡業而受苦報，是名知眾生業報智明。（菩薩，梵語具云菩提薩埵，華言覺有情。） 〔二、知一切境界寂滅智明〕，謂菩薩以善巧智明，了達世間一切境界，清淨寂滅，無諸雜染，是名知一切境界寂滅智明。 〔三、知一切所緣，唯是一相智明〕，謂菩薩以善巧智明，了知一切眾生所緣諸法，唯是一實相理，皆如金剛，不可破壞，是名知一切所緣，唯是一相智明。 〔四、能以妙音普聞十方智明〕，謂菩薩以善巧智明，了知眾生雖空，而能以無量妙音，演一切法，遍十方界，無不聞知，是名能以妙音普聞十方智明。 〔五、普壞染著心智明〕，謂菩薩以善巧智明，普能滅壞一切眾生愛欲染著之心，是名普壞染著心智明。 〔六、能以方便受生智明〕，謂菩薩以善巧智明，能於十方世界，種種方便，示現受生，化導有情，是名能以方便受生智明。 〔七、捨離想受境界智明〕，謂菩薩以善巧智明，於一切想念受用境界，悉能捨離，是名捨離想受境界智明。 〔八、知一切法無相、無性智明〕，謂菩薩以善巧智明，了知世間一切諸法，皆悉非相非無相，一性無性，離諸分別，是名知一切法無相無性智明。（非相者，謂一切法本空也；非無相者，謂一切法即有也。一性無性者，謂理不決定，雖云一性，而無定一之性也。） 〔九、知眾生緣起本無有生智明〕，謂菩薩以善巧智明，了達一切眾生受生因緣所起之法，悉皆空寂，本來無生，是名知眾生緣起本無有生智明。 〔十、以無著心濟度眾生智明〕，謂菩薩以善巧智明，了知一切眾生，雖皆空寂，而恒起無著之心，說法教化，令其度生死苦海，成無上正覺，是名以無著心濟度眾生智明。



### 陳義孝佛學常見辭彙

１．指華嚴經十明品所說的十種智明，即善知他心智明、無礙天眼智明、深入過去際無礙宿命智明、深入未來際劫智明、無礙清淨天耳智明、安住無畏神力智明、分別一切言音智明、出生無量阿僧祇色身莊嚴智明、一切諸法真實智明、一切諸法滅定智明。２．指華嚴經離世間品所說的十種智明，即知一切境界業報智明、知一切境界寂妙滅智明、知一切所緣唯一相智明、能以妙音普聞十方智明、普壞染著心智明、能以方便受生智明、捨離想受境界智明、知一法無相無性智明、知眾生緣起本無有生智明、以無著心濟渡眾生智明。



### 丁福保佛學大辭典

【名數】智明者，智慧明了也，菩薩以十種善巧之智明，明了通達一切眾生之境界，以教化調伏，使出生死之苦海，而已成正覺也，此有二種：一、華嚴經十明品所說：一、善知他心智明，二、無礙天眼智明，三、深入過去際無礙宿命智明，四、深入未來際劫智明，五、無礙清淨天耳智明，六、安住無畏神力智明，七、分別一切言音智明，八、出生無量阿僧祇色身莊嚴智明，九、一切諸法真實智明，十、一切諸法滅定智明。

離世間品所說：一、知一切境界業報智明，二、知一切境界寂妙滅智明，三、知一切所緣唯一相智明，四、能以妙音普聞十方智明，五、普壞染著心智明，六、能以方便受生智明，七、捨離想受境界智明，八、知一切法無相無性智明，九、知眾生緣起本無有生智明，十、以無著心濟度眾生智明。



