---
title: 涅槃字義
source: deerpark.app
---

### 丁福保佛學大辭典

【術語】前言涅槃為滅等者，是字釋也，更有義釋涅槃Nirvāna者。婆沙論二十八曰：「涅名稠林，槃名為出。出蘊稠林，故名涅槃。復次槃名織，涅名為不，以不織故，名為涅槃。如有縷者便有所織，無則不然，如是若有業煩惱者便織生死，無學無有業煩惱，故不織生死，故名涅槃。復次槃名後有，涅名無，無後有故，名為涅槃。復次槃名繫縛，涅名為離，離繫縛故，名為涅槃。復次槃名一切生死苦難，涅名超度，超度一切生死苦難，故名為涅槃。」涅槃經二十五曰：「涅者言不，槃者言織，不織之義，名為涅槃。槃又言覆，不覆之義乃名為涅槃。槃言去來，不去不來，乃名涅槃。槃者言取，不取之義，乃名涅槃。槃言不定，定無不定，乃名涅槃。槃言新故，無新故義，乃名涅槃。槃言障礙，無障礙義，乃名涅槃。善男子！有優樓佉迦毘羅等弟子言：槃者名相，無相之義，乃名涅槃。善男子！槃者言有，無有之義，乃名涅槃。槃名和合，無和合義，乃名涅槃。槃者言苦，無苦之義，乃名涅槃。」


