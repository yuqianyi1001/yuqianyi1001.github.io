---
title: 八囀聲
source: deerpark.app
---

### 丁福保佛學大辭典

【名數】梵語之名詞。曰蘇漫多聲Subanta（Sup＋anta）。此蘇漫多聲，有八種之語格，稱為八囀聲。一曰體聲，又名汎說聲，梵語為儞利提勢Nirdeśa（－e），此為主格，乃汎說物體之語也。二曰業聲，又名所說聲，梵名為鄔波提舍泥Upadeśana（－e），此為賓格或目的格。自主格言之，則為賓格；自作業之目的言之，便為目的格也。三曰具聲，梵名為羯朅咥迦囉泥Kaitṛkāraṇa（－e），屬於具格，乃表示能作者之具之詞也。四曰所為聲，又名所與聲，梵名三缽囉陀儞雞Saṁpradāna（－ike），屬於與格，乃表示能作者之所對之詞也。五曰所從聲，梵名係裒波陀泥Apādāna，屬於奪格，乃表示其物所從來之詞也。六曰所屬聲，梵名莎弭婆者儞Svamivacana（－e），屬於物主格，乃舉物主以示所屬之格也。七曰所依聲，又曰所於聲，梵名珊儞陀那囉梯Saṁnidhānārtha（－e），此為於格，乃表示物之所依（此謂為依之第七囀，即所依聲），及物之所對（此謂為境之第七囀，即所依聲）之詞也。八曰呼聲，梵名阿曼怛囉泥Āmantraṇa（－e），乃但為指呼物體之格也。以上八囀聲，各有一言聲、二言聲、多言聲三種之別，為二十四聲。此二十四聲，又有男聲、女聲、中聲三性，則有七十二聲之變形。此即蘇漫多聲變化之總數也。此蘇漫多聲之變化，係於名詞之語基上，附以語尾由其語尾之變化而來。而附加語尾，僅限於前七囀。第八囀呼聲，非有語尾之變化，僅於語基上加一醯字而已。職此之由，示囀聲僅限於七種，稱為七囀聲、七例句、七言論句。唯識樞要上本曰：「蘇漫多聲說即八囀聲也。（中略）瑜伽論第二卷七囀聲亦名七例句。（中略）然有別目但唯七囀，第八乃是汎爾呼聲，更無別詮。」寄歸傳四曰：「言七例者，一切聲上皆悉有之。（中略）於七例外有呼召，聲便成八例。」


