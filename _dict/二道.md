---
title: 二道
source: deerpark.app
---
### 佛光大辭典

(一)無間道與解脫道。乃斷惑證理之二道。(一)無間道者，謂正斷惑之智慧。其智不為惑所間隔，故稱無間，舊譯為無礙道。(二)解脫道者，謂正證理之智慧。其智離惑之系縛，自在證理，故稱解脫。凡斷一切惑，必存此二道，無間道乃前念之因道，解脫道為後念之果道。﹝俱舍論卷二十五﹞

(二)難行道與易行道。淨土宗之判教學說。為龍樹菩薩所判。(一)難行道，指淨土宗以外之教說，謂于此娑婆世界，修六度萬行，入聖得果之道。此法難行，故稱難行道。(二)易行道，指淨土宗之教說，乃念佛往生淨土，于彼土成佛之道。此法易行，故稱易行道。﹝十住毗婆沙論易行品、教行信證卷六本﹞

(三)有漏道與無漏道。(一)有漏道，乃三乘之行人，見諦以前之一切行法。(二)無漏道，為見諦以後，順諦理所修之行法。漏者，煩惱之意。見諦以前，未斷一毫之煩惱，故稱有漏；見諦以後，已斷一分之煩惱，離煩惱之垢染，故稱無漏。﹝俱舍論卷二十三、卷二十四﹞

(四)教道與證道。前者乃如來方便教示之道，後者為諸佛所證之實理。﹝十地經論卷一、大乘義章卷九﹞

(五)謂大小便之二處。佛祖統紀卷三十（大四九·二九八下）：‘殘穢在身，為欲蠲除，便在二道成男女根。’﹝四分律卷三、佛所行贊卷三﹞



### 三藏法數

﹝出婆娑論并淨土十疑論﹞ 〔一、難行道〕，論云：於五濁惡世，無量佛所求阿鞞跋致，甚難可得。蓋言娑婆世界，塵境麤彊，五欲障蔽，難入於道，故名難行道。（五濁者，劫濁、見濁、煩惱濁、眾生濁、命濁也。梵語阿鞞跋致，華言不退轉。梵語娑婆，華言能忍，謂於此世界能忍受諸惡也。五欲者，色欲、聲欲、香欲、味欲、觸欲也。） 〔二、易行道〕，謂憑信佛語，修行念佛三昧，求生淨土。復乘阿彌陀佛願力攝持，決定往生，故名易行道。（梵語阿彌陀，華言無量壽。）

﹝出止觀輔行記﹞ 〔一、教道〕，教道有二：一謂別教菩薩，於十住、十行、十回向位中，依憑佛教方便修行，是名約行教道。二謂如來與住行向諸位菩薩說登十地之法，是名約說教道。（十住者，發心住、治地住、修行住、生貴住、方便具足住、正心住、不退住、童真住、法王子住、灌頂住也。十行者，歡喜行、饒益行、無瞋恨行、無盡行、離癡亂行、善現行、無著行、尊重行、善法行、真實行也。十回向者，救一切眾生離眾生相回向、不壞回向、等一切佛回向、至一切處回向、無盡功德藏回向、隨順平等善根回向、隨順等觀一切眾生回向、真如相回向、無縛解脫回向、法界無量回向也。十地者，歡喜地、離垢地、發光地、焰慧地、難勝地、現前地、遠行地、不動地、善慧地、法雲地也。） 〔二、證道〕，證道亦有二：一謂別教菩薩於初地位中，破無明微細之惑，證中道真實之理，是名約行證道；二謂如來自說，此十地法，我已親證，是名約說證道。

﹝出析玄記﹞ 〔一、無間道〕，謂聲聞初果之人，依於八忍，能斷八諦下迷理之惑，此八忍不被見惑之所間隔，是名無間道。（八忍者，苦法忍、苦類忍、集法忍、集類忍、滅法忍、滅類忍、道法忍、道類忍也。八諦者，欲界四諦、色界無色界四諦也。四諦者，苦諦、集諦、滅諦、道諦也。） 〔二、解脫道〕，謂聲聞初果之人，依於八智，能證八諦下無為之理，此八智已離惑縛，是名解脫道。（八智者，苦法智、苦類智、集法智、集類智、滅法智、滅類智、道法智、道類智也。）

﹝出文殊師利菩薩問菩提經論﹞ 〔一、有漏道〕，謂布施、持戒、忍辱、精進、禪定五波羅蜜，能成就世間有漏生死之果，是名有漏道。（梵語波羅蜜，華言到彼岸。） 〔二、無漏道〕，謂般若波羅蜜能成就出世間無漏涅槃之果，是名無漏道。（梵語般若，華言智慧。梵語涅槃，華言滅度。）



### 陳義孝佛學常見辭彙

１．難行道和易行道。凡依經教，在此土積累功勳，斷惑證真，修因得果者，皆屬難行道攝；凡依念佛法門，往生淨土，於彼國中，仗佛威神，終成正覺者，皆屬易行道攝。２．有漏道和無漏道。漏是煩惱的別名，有漏道就是帶有煩惱不清淨的道法，加三乘行人在見到真理以前所修的一切行法是；無漏道是無煩惱及清淨的道法，如三乘行人在見到真理以後而順著真理起修的一切行法是。



### 丁福保佛學大辭典

【名數】大小便之二處。佛祖統紀三十曰：「殘穢在身，為欲蠲除便在二道成男女根。」

無礙道，解脫道也。新譯曰無間道，解脫道。斷惑證理之智慧名也。正斷惑之智慧為無礙道，正證理之智慧為解脫道。無礙者，正對破惑而智不為惑所障礙也。無間者其智不為惑所間隔也。解脫者其智離繫縛於惑也。自在證理之義也。凡斷一切之惑，必存此二道。俱舍論二十五曰：「無間道者，謂此能斷所應斷障。解脫道者。謂已解脫所應斷障最初所生。道義云何？謂涅槃道，乘此能往涅槃城故。」

一、難行道，修難行而求佛果之法也，謂在此娑婆世界，欲修六度萬行而因以成佛也，此法難行，故謂之難行道。二、易行道，易修行而求佛果之法也。謂信阿彌陀佛往生淨土而因以成佛者，此法易行，故謂之易行道。是龍樹菩薩所判，而淨土門諸家之教判皆依之。十住毘婆沙論易行品曰：「至阿惟越地者，行諸難行，久乃可得。（中略）或有以信方便易行，疾至阿惟越地（Avaivartya）者。」

一、有漏道，三乘之行人於見諦以前之一切行法，悉云有漏道。二、無漏道，三乘之行人於見諦後順諦理所修之一切之行法，皆曰無漏道。漏者，煩惱之異名也，見諦已前，未斷一毫之煩惱，其所修之行法，悉雜煩惱之垢染，故云有漏。見諦以後，已斷一分之煩惱，離煩惱之垢染，故其行法謂之無漏。

一、教道。方便教示之道也。二、證道。諸佛所證之實理也。此教證之二道。據十地論一，所謂「歎說者於中有二種：一者為說阿含義，二者為證入義。」而立。大乘義章九曰：「證教兩行出地經論，所言證者，乃知得之別名也。實觀平等契如，故名證。（中略）上德下被為教。」然如天台一家，借此教證二道：一以判今昔之權實，一以釋別教之教權證實。判今昔之權實者，前四時係隨他意之說，故判為教道之方便。第五時，係隨自意之說，故判為教道之真實（玄義三）。釋別教之教權證實者，四教雖均有教證之二道，然藏通之二教，隨於界內之機情而說，故其教勿論，論其所證之理，亦為偏真之空理，則教證均為權也。圓教，能入之教門，所入之理，均隨佛之自意，則教證均為實也。惟別教能入之教門，隨於界外鈍根之機情，次第斷破九界二邊之法，而顯佛界中道之理，是為隨情之權。然所入之理，稱為中道，九界即佛界，不為中偏所隔，故與圓教同為證實也。為釋此教證之權實，借用彼二道之名耳（輔行三），由此而輔行出約行約說二種之教證。約行之教證，就行人之觀行而立教證也。別教之行人，地前之間，依佛之隔歷次第之方便教，修次第之三觀，故以之為教道。至於初地，則自證入圓融之三觀，故以之為證道。蓋地前之觀行，為教道方便。地上之觀行，為證道真實也。約說之教證，就如來之說法而別教證也。佛對於地前之人，通於一教之始終（即地前以上）。就別教之當分，說隔歷次第之法，為約說之教道。又佛對於地前地上之人，詳說中道，為約說之證道。由此而論。於別教論證道，非別教當分之說，乃存行人之親證隔歷（約行之證道），及默示如來已證之圓融而已，因而可知別教之分際。

參照：<a href="/dict/圓教">圓教</a>



