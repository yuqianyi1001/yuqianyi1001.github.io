---
title: 愚童持齋心
source: deerpark.app
---

**來源：丁福保佛學大辭典**

<p>【術語】真言宗所立十住心之第二。謂凡夫信世間因果之道理，知持齋之為善而行之也。持齋者不過中食之法（過正午不為食），以之為善道者，為印度古來之風俗，無異於此方所謂仁義之道。因而以之為人乘之住心。大日經一曰：「愚童凡夫類，猶羝羊。或時有一法想生。所謂持齋，彼思惟此少分，發起歡喜，數數修習。秘密主，是初種子善業發生。復以此為因，於六齋日，施與父母男女親戚，是第二芽種。復以此施，授與非親戚者，是第三疱種。復以此施，與器量高德者，是第四葉種。復以此施，歡喜授與伎樂人等，及獻尊宿，是第五敷華，復以此施，發親愛心供養之，是第六成果。」秘藏寶鑰上曰：「愚童持齋心，由外因緣，忽思節食，施心萌心，如穀遇緣。」俱舍光記十四曰：「西方國俗，斷食名齋。」</p>

**來源：佛光大辭典**

<p>為日僧空海所立十住心之第二。謂凡夫由于篤信世間因果與持齋為善之道理而行之心。即修三歸、五戒、十善及三綱、五常等人乘之住心。愚童，喻無智之蒙昧者，即總稱六道凡夫不得無漏之聖智者。持齋，謂發起善心受持過午不食之齋戒，以之回向諸親友。</p><p>大日經卷一住心品（大一八·二中）：‘愚童凡夫，類猶如羝羊，或時有一法想生，所謂持齋，彼思惟此少分，發起歡喜，數數修習，秘密主，是初種子善業發生。復以此為因，于六齋日施與父母男女親戚，是第二牙種。復以此施授與非親識者，是第三皰種。復以此施與器量高德者，是第四葉種。復以此施歡喜授與伎樂人等及獻尊宿，是第五敷華。復以此施發親愛心而供養之，是第六成果。’此謂愚童持齋心雖猶蒙昧，不得無漏，然亦不失為人趣善心之萌兆，以一念之善，幾沐時雨，即可吐芽發枝結果。﹝大日經疏卷二、十住心論卷二﹞</p>
