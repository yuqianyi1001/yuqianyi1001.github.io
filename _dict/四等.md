---
title: 四等
source: deerpark.app
---

### 陳義孝佛學常見辭彙

四平等心，亦即慈悲喜捨之四無量心。



### 三藏法數

﹝出楞伽經﹞ 四等者，謂諸佛如來名字言語現身說法平等不二，以顯佛佛道同也。 〔一、字等〕，字即名字也。經云：若字稱我為佛，彼字亦稱一切諸佛，以我與彼，字無差別，是名字等。（我者，釋迦如來自謂也。彼者，指一切諸佛也。謂諸佛皆稱理立名，理性平等，故同名佛也。） 〔二、語等〕，語即言語也。經云：謂我六十四種梵音，言語相生，無增無減，無有差別，與諸佛同一音故，是名語等。（六十四種梵音者，一流澤、二柔軟、三悅意、四可樂、五清淨、六離垢、七明亮、八甘美、九樂聞、十無劣、十一圓具、十二調順、十三無澀、十四無惡、十五善柔、十六悅耳、十七適身、十八心生勇銳、十九心喜、二十悅樂、二十一無熱惱、二十二如教令、二十三善了知、二十四分明、二十五善愛、二十六令生歡喜、二十七使他如教令、二十八令他善了知、二十九如理、三十利益、三十一離重復過失、三十二如師子音、三十三如龍音、三十四如雲雷吼、三十五如龍王、三十六如緊那羅妙歌、三十七如迦陵頻伽、三十八如梵王、三十九如共命鳥、四十如帝釋美妙、四十一如振鼓、四十二不高、四十三不下、四十四隨入一切音、四十五無缺減、四十六無破壞、四十七無染污、四十八無希取、四十九具足、五十莊嚴、五十一顯示、五十二圓滿一切音、五十三諸根適悅、五十四無譏毀、五十五無輕轉、五十六無動搖、五十七隨入一切眾會、五十八諸相具足、五十九令眾生意懽喜、六十說眾生心行、六十一入眾生心意、六十二隨眾生信解、六十三聞者無其分量、六十四一切眾生不能思惟稱量也。） 〔三、身等〕，經云：我與諸佛法身及色身相好無有差別，是名身等。（法身者，即法性為身也。色身者，如來丈六之應身也。） 〔四、法等〕，經云：我及彼佛，同得三十七品菩提分法，無二無別，是名法等。（三十七品者，觀身不淨，觀受是苦，觀心無常，觀法無我，是四念處；已生惡令永斷，未生惡令不生，已生善令增長，未生善令得生，是四正勤；欲如意足，念如意足，精進如意足，思惟如意足，是四如意足；信根，進根，念根，定根，慧根，是五根；信力，進力，念力，定力，慧力，是五力；擇法覺分，精進覺分，喜覺分，除覺分，捨覺分，定覺分，念覺分，是七覺分；正見，正思惟，正語，正業，正命，正精進，正念，正定，是八正道；已上諸法，總為三十七品也。梵語菩提，華言道。）



### 丁福保佛學大辭典

【術語】慈（Maitrī）悲（Karuṇā）喜（Muditā）舍（Upekṣā）之四無量心也。從所緣之境，而謂為無量，從能起之心，而謂為等。以於平等起此心故也。增一阿含經序品曰：「迦葉端思行四等。」大乘義章十一末曰：「經中名此以為無量，亦云四等。緣於無量諸眾生起，故名無量。等緣一切，故復名等。」大部補注六曰：「四等，慈悲喜捨名四無量。華嚴經中亦名四等，四等從心，無量從境。」增一阿含經二十一曰：「有四等心，云何為四？慈悲喜護。」

一字等，三世諸佛，等稱為佛也。二語等，三世諸佛，等以六十四種之梵音演說也。三法等，三世佛，等得三十七之菩提分法也。四身等，三世諸佛，等有法報化之三身也。以此四等而顯佛佛道同也。楞伽經三曰：「佛告大慧：以四等故，如來應供等正覺，於大眾中唱如是言：我爾時作拘留孫，拘那含牟尼，迦葉佛。云何四等？謂字等、語等、法等、身等，是名四等。」

一諸法等，諸法本來真如平等也。二發心等，所依之理性平等，故能發之心亦平等也。三道等，發心平等，故所行之道亦平等也。四慈悲等，所行之道平等，故所等之道所垂之慈悲亦平等也。往生論注上曰：「平等是諸法體性，以諸法平等故發心等，發心等故道等，道等故大慈悲等。」



### 佛光大辭典

(一)指增一阿含經序品、大乘義章卷十一末等所說之慈（梵maitrī  ）、悲（梵karuṇā  ）、喜（梵muditā  ）、舍（梵upekṣā  ）四無量心。蓋從心而言，平等緣于一切，故稱四等、四等心。若從所緣之境而言，其所緣之眾生無量，故稱四無量。（參閱‘四無量’1777）

(二)指字、語、法、身之四等，能顯示諸佛之道等同。據楞伽阿跋多羅寶經卷三載，即：(一)字等，謂三世諸佛均稱為佛。(二)語等，謂三世諸佛均以六十四種梵音演說。(三) 法等，謂三世諸佛均得三十七品菩提分法。(四)身等，謂三世諸佛均有法、報、化三身。

(三)指諸法、發心、道、慈悲之四等，能顯示諸法體之平等。據往生論注卷上所舉，即：(一)諸法等，謂諸法本來真如平等。(二)發心等，謂所依之理其性平等，故能發之心亦平等。(三)道等，謂發心平等，故所行之道亦平等。(四)慈悲等，謂所行之道平等，故所垂之慈悲亦平等。


