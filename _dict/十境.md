---
title: 十境
source: deerpark.app
---
### 佛光大辭典

為天台宗十乘觀法所觀之境。又作止觀十境、十種觀境。即：'(一)陰界入境，又作陰入界境、陰入境、陰妄境。即以五陰、十二入、十八界為對象作觀。正修觀時，唯取五陰中之識陰，即以現實日常之心動為對象，而觀其即空、假、中之理。因行人所受之身為五陰、十二入等所成，常自現前，故特以為初境。(二)煩惱境，即對貪、嗔、癡等重惑所引起之境地作觀。五陰、十二入等系隨煩惱而起，故須觀其原因之貪、嗔、癡。(三)病患境，又作病境。由四大不調或修觀而起病患，以之為對境，觀病患之病相、病因與治病方法等等。(四)業相境，略稱業境。觀以上三境，皆由遠昔自己所作善惡等煩惱所現之業相，故對之無須喜悅，亦無須恐怖，明朗作觀，其相自然消除。(五)魔事境，略稱魔境。觀業相而滅惡之際，即令天魔畏懼而加以擾亂，故須以死之覺悟作觀。(六)禪定境，又作禪門境、禪發境、世禪境、禪境。作觀除魔事，而真智猶未生時，將起四禪、十六特勝、通明禪等諸禪，但若耽著于此禪味，將成為止觀之障礙，故須次第觀諸禪。(七)諸見境，略稱見境。隨觀法之進境，生出相似真理之見解，或聞法而產生相似妙悟之智解，但此皆屬邪見、偏見，究非真理，將成為止觀之障礙，故須進而觀諸見。(八)增上慢境，又稱上慢境、慢境。觀前諸見而知錯誤之際，將誤以此等狀態即為涅，遂起慢心而成為止觀之障礙，故須觀增上慢。(九)二乘境，見與慢靜止之際，將產生滿足于卑小志之心，而偏執空寂之理，遂無法趨入大乘，墮落于二乘，故須更觀二乘。(十)菩薩境，當二乘之心靜止時，同時會產生‘藏、通、別’前三教菩薩（即相異于圓教菩薩之境界）之心，凡此皆為止觀之障礙，故須再觀此境。

如上所列，次第觀此十境，遂生圓教實相之智解。十境之中，陰入境經常自現于眾生前，故十乘觀法必先以此為對象而作觀。﹝摩訶止觀卷五之上、法華經玄義卷三下、四教義卷十一﹞



### 三藏法數

﹝出摩訶止觀﹞ 十境，一一皆前十乘觀法所觀之境。若論十境生起，由觀陰入，發下九境，能所相扶，次第出生，故成於十。若論下之九境，互發不定，則無復次第。當知陰境常自現前，若發不發，恒得為觀。下之九境發，則皆用十乘觀法觀之，不發不觀也。（陰入者，謂五陰十二入也。能所相扶者，如初陰境能生煩惱，陰為能生，煩惱為所生，餘境展轉相生亦然。互發者，更互發起也。如正觀病境，或發煩惱，或發餘境，餘境互發亦然。） 〔一、陰境〕，陰，覆蓋之義。即色受想行識五陰也，亦名五蘊，蘊即積聚之義。若言覆蓋一切善法，此就因得名；若言積聚無量生死，此就果得名。十境以陰居初者，有二義：一現前，二依經。現前者，謂人受一期果報之身，即是五陰，五陰重擔，常自現前，是故初觀。依經者，大品般若云：聲聞依四念處行道，五陰即四念處所觀之境。又經中凡列法門，無不以五陰為首，是故初觀，此且就五陰通總而言。若專論所觀之境，必須於五陰中，除卻前四，的取第五識陰，為所觀之境也。（一期者，謂人從生至死也。重擔者，生死重沓名重，人所荷負名擔。四念處者，觀身不淨，觀受是苦，觀心無常，觀法無我。故云五陰即四念處。所觀之境，除卻前四者，謂除色受想行也。） 〔二、煩惱境〕，昏煩之法，惱亂心神；又貪瞋等法，與心作煩，令心得惱，故云煩惱。謂無始以來，積集重惑，今因用觀觀察陰境，煩惱即發。譬如流水，尋常不覺其急，若[既/木]之以木，流即奔迸，莫能止遏。是時應捨陰境而觀煩惱境也。 〔三、病患境〕，病起之因雖多，不出四大增損，致有患生。又由觀陰、惑，激動四大，致有患生。身若染病，廢修聖道。若能觀察，彌益用心；復須識其病之原由，宜以何法治之。或內觀力，或術或醫。其病若愈，聖道可修。為是須觀病患境也。（四大者，地大、水大、火大、風大也。謂人攬外四大，而成內身四大。皮肉筋骨等屬地，涕唾涎沫等屬水，煖氣屬火，轉動及出入息屬風。言增損者，水增則火損，火增則水損；風增則地損，地增則風損。四大不調，病即生也。陰惑者，陰即陰境，惑即煩惱境也。） 〔四、業相境〕，業即身口所作之業。謂修行之人，無量劫來，所作善惡諸業，或已受報，不復更發。或未受報，於靜心中，忽然俱發。蓋善業將受報，故發；惡業來責報，故發。於此善惡業相現時，勿喜勿怖，彌須用觀，令業謝行，成一心取道。為是須觀業相境也。（劫，梵語具云劫波，華言分別時節。） 〔五、魔事境〕，魔，梵語具云魔羅，華言殺者。謂能奪人智慧之命故也。言魔事者，大論云：魔以破人善法為事。又天魔正以順生死，貪五欲，退菩提為事，故名魔事。此由觀前諸境，惑雖未破。天魔猶恐出其境界，而復化度於他，失我民屬，空我宮殿；又慮夫得大神通，得大智慧，必當調伏控制於我；我今應預破之，壞彼善根。故有魔事發也。治魔之法有三：初、觀察訶棄，如守門人遮惡不進。二、當從頭至足，一一諦觀，身心了不可得，魔從何來？欲惱何等？如惡人入舍，處處照撿，不令得住。三、觀之不去，即當強心抵捍，以死為期，一心用觀，令道行成就。為是須觀魔事境也。（天魔者，即欲界第六他化自在天也。五欲者，色欲、聲欲、香欲、味欲、觸欲也。梵語菩提，華言道。） 〔六、禪定境〕，禪，梵語具云禪那，華言靜慮。謂魔事已過，而且真明未顯。以修觀故，發過去習，諸禪紛現，當置魔事，用觀觀之，良以禪樂美妙，喜生耽味，雖免魔害，更為定縛，如避火墮水，無益正行。為是須觀禪定境也。（過去習，即宿習也。諸禪者，即色界中，初禪、二禪、三禪、四禪等禪也。） 〔七、諸見境〕，非一曰諸，邪解曰見。謂推理不當，而偏見分明，作決定解，名為見也。此之諸見，或因禪發，或因聞發。因禪發者，謂初因心靜，後觀轉明，見解通徹，有如妙悟。因聞發者，謂聽本不多，廣能曉悟，見解分明，問答聰辯。雖因禪因聞而發，既推理不當，皆屬邪見，實非辯悟。此等見發，即須用觀觀之，令達正道，不為所障。為是須用觀諸見境也。 〔八、慢境〕，自恃輕他之心，名慢。謂既伏諸見，妄執之心則息。無智者謂為涅槃，濫叨高位，起大輕慢；慢心既發，廢於正行。為是須觀慢境也。（梵語涅槃，華言滅度。） 〔九、二乘境〕，謂聲聞、緣覺，以四諦之法而修，則能運出生死之苦，名之為乘。謂見慢之心，既因修觀而息；則先世所習小志，因靜而生。蓋小志溺於空寂，不能至于大乘究竟之地，所謂寧起疥癩野干心，勿學聲聞、緣覺行。故二乘境界若發，亦須用觀觀察，毋令生著。為是須觀二乘境也。（四諦者，苦諦、集諦、滅諦、道諦也。野干似狐而小，形色青黃，如狗群行，夜鳴如狼。） 〔十、菩薩境〕，菩薩，梵語具云菩提薩埵，華言覺有情。天台大師解云：用諸佛道，成就眾生。謂由上見慢之心既息，或發先世所習，若憶本願，則不墮二乘之境，而發三教菩薩境界之心。今修觀者，既依大乘圓頓妙教，開解立行，故藏等三教菩薩境界若發，亦須觀察，毋令生著。為是須觀菩薩境也。（三教者，藏教、通教、別教也。）



### 丁福保佛學大辭典

【名數】台宗於觀法，立所觀之十種。一、陰境，即色受想行識之五陰也。十境以陰為初，有二義。一現前，一依經。現前者，人受一期果報之身，即是五陰。五陰之重擔常自現前，是故為初觀。依經者，大品般若言之，聲聞依四念處而行道。五陰即四念處所觀之境也。又經中多列法門，無非以五陰為首，是故為初觀。此但就五陰之通總而言之。若專論所觀之境，則必於五陰中，除去前四陰，的取第五之識陰，為所觀之境也（所謂介爾陰妄之一念也）。

二、煩惱境，無始以來積集之重惑，今因用觀觀察陰境而即發，譬如流水，尋常不覺其急，若槩之以木，即流奔而不能止遏。此時應捨陰境，而觀煩惱境。

三、病患境，病起之因雖多，然不過四大增損有患而生，又因觀境惑，而激動四大，而有患生，身若染病，則廢修聖道，若能觀察而彌用心，則復須識其病之源由，宜以何法治之，或內觀力，或術，或醫，其病若癒，則聖道可修，為是宜觀疾患境也。

四、業相境，修行之人無量劫來所作之善惡業，或已受報不復更發，或未受報，而於靜心中忽然俱發。蓋為善業將受報，故發，惡業來責報，故發。於此善惡之相現時，勿喜，勿怖，彌須用觀謝業，行一成心取道，為是宜觀業相境也。

五、魔事境，此由觀前諸境，惑尚未破，天魔尚恐彼比丘出其境界，而度他，使我民屬失，使我宮殿空，又慮彼得大神通得大智慧，必當調伏控制我，我今應豫破之，壞彼善根，故有魔事發，治魔之法有三，初當觀察而訶棄之，如守門人，遮惡而不進，二當自頭至足一一諦觀，身心了不可得，魔何自而來，欲惱何等，如惡人入舍，處處照捨而使不得住，三觀之而不去，即當強心抵捍，以死為期，一心用觀使道行成就，為是宜觀魔事境也。

六、禪定境，魔境已過，而真明未顯，以觀之故，過去修習之諸禪紛現，當置魔事而用觀觀之，良以禪為樂美妙喜，而生耽味，故雖免魔害，而更為定所縛，如避火而墮於水。於正行無益。為是宜觀禪定境也。

七、諸見境，因諸邪見或禪而發，或因聞而發，因禪而發者，謂因心靜而後觀轉明，有如見解通徹妙悟也。因聞而發者，謂廣能曉悟諸法而聰辯也。此見解分明，此曉悟聰辨雖因禪因聞而發，然不當以理推之，皆屬邪見實非見解聰辨。此等見發，即須用觀觀之，使達正道，而不為所障。為是宜觀諸見境也。

八、慢境，既伏諸見，妄執之心即息，無智者謂為涅槃，濫明高位，大起憍慢，慢心既發，則廢正行，為是宜觀慢境也。

九、二乘境，見慢之心，既因修觀而息，則前世所習之小志因靜而發，蓋小志溺於空寂，不能到大乘究極之地，所謂寧起疥癩野干之心，勿學聲聞緣覺之行是也。故二乘之境界若發，則亦須用觀觀察之，使不生害，為是宜觀二乘境也。

十、菩薩境，見慢之心既息。而或發前世所習三教菩薩境界之心，今修觀者既依大乘圓頓之妙教，同解立行，故藏等三教之菩薩境界心若發，亦須觀察，勿使生害，為是宜觀菩薩境也。

此十境，一一皆為十乘觀法所觀之境。若論十境之生起，則由觀陰境而發下九境，能所相扶，次第出生，故成十。若論下九境，則互發不定，無復次第。可知陰境常現前，若者發，若者不發，恒得為觀。下九境發，則皆用十乘觀法觀之，不發則不觀。見止觀五。



