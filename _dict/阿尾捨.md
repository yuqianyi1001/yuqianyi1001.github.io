---
title: 阿尾捨
source: deerpark.app
---

**來源：丁福保佛學大辭典**

<p>【修法】Āveśa，又作阿尾奢。為托人之法。修驗者，攝取鬼魅及病鬼使附托於童男女，問病之輕重，命之長短，一切之災祥，以除疾禳祅者名曰阿比舍法。譯曰徧入。謂請降天神攝取鬼魅。令徧入於童男女之支體也。摩醯首羅天說阿尾奢法曰：「時摩醯首羅告那羅延言：汝當諦聽。（中略）若欲知未來事者，當揀擇四五童男或童女，可年七八歲，身上無瘢痕靨記，慧聰靈利。先令一七日服素食，要須吉日沐浴，徧身塗香，著淨衣。口含龍腦豆蔻，持誦者面向東坐，身前以白檀香塗一小檀，可一肘量。令童女等立檀上。（中略）取安息香，以大印真言，加持七徧。燒令童女薰手。又取赤華加持七徧，安童女掌，便以手掩面。則持誦者結印誦言，應誦七徧。則彼童女戰動，當知聖者入身，必速應驗未來善惡一切災祥事。」瑜祇經曰：「若加持男女，能令阿尾舍，三世三界事，盡能知休咎。」</p>
