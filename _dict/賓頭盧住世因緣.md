---
title: 賓頭盧住世因緣
source: deerpark.app
---

### 丁福保佛學大辭典

【本生】法苑珠林四十二曰：「昔有樹提伽長者，造旃檀鉢著絡囊中，懸高象牙杙上作是言：若沙門婆羅門不以梯杖能得者即與之。諸外道知欲現神通，挑頭而去。賓頭盧聞是事白目連言：實爾不？答言實爾。汝師子吼中第一，便往取之。其目連懼佛教不肯取。賓頭盧即往其舍入禪定，申手取之。依四分律，當時坐於方石縱廣極大，逐身飛空，得鉢已還去。佛聞呵責：云何比丘為外道鉢（旃檀鉢非比丘宜持之物），而於未受戒人前現神通力？從今盡形擯汝，不得住閻浮提。於是賓頭盧如佛教勅往西瞿耶尼，教化四眾，廣宣佛法。閻浮提四部弟子思見賓頭盧白佛，佛聽還坐，現神足故不聽涅槃。勅令為末世四部眾作福田。其亦自誓三天下有請悉赴。」（依十誦律三十七，四分律五十一）。雜阿含經二十三賓頭盧自說曰：「世壽住舍衛國，五百阿羅漢俱。時給孤獨長者女，適在富樓那跋陀那國。時彼女請佛及比丘僧，時諸比丘各乘空而往彼，我爾時以神力合大山往受彼請。時世尊責我：汝那得現神足如是？我今罰汝，常在於世不得取涅槃，護持我正法，勿令滅也。」請賓頭盧經曰：「賓頭盧者字也，頗羅墮誓者姓也。其人為樹提長者現神足故，佛擯之不聽入涅槃，勅令為末法四部眾作福田。」



### 佛光大辭典

賓頭盧尊者永住于世之因緣，經典所載不一，據法苑珠林卷四十二載，賓頭盧尊者曾入于禪定，取樹提伽長者懸置于高處之旃檀缽（非比丘宜持之物），佛陀以其用外道缽，並于未受戒者之前展現神通力，故擯之，令不得住于閻浮提，並敕往西瞿耶尼洲教化四眾，廣宣佛法；後雖聽還，以其現神足之故，不許入于涅，敕令為末世四部眾生作福田。另據雜阿含經卷二十三載，給孤獨長者之女，于富樓那跋陀那國請佛及比丘僧，諸比丘各乘空而往，賓頭盧尊者則以神力合大山前往受請，世尊責之，罰于世護持正法，不得取涅。﹝請賓頭盧經、分別功德論卷四﹞


