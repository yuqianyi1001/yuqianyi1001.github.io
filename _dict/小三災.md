---
title: 小三災
source: deerpark.app
---

**來源：陳義孝佛學常見辭彙**

<p>饑饉災、瘟疫災、刀兵災。据佛經說，我們的世界，每過一小劫的時間，即有小三災的發生。當每一小劫的人壽減至三十歲時，即有饑饉災，七年不雨，草木不生，人類多數都受饑餓的逼迫而死亡；人壽減至二十歲時，即有瘟疫災，人類又病死一半；人壽減至十歲時，即有刀兵災，這時一草一木，都變成了殺人的兇器，人類的互相瞋恨，互相殺害，直至人類所存無幾才止。</p>

**來源：法相辭典**

<p>★瑜伽二卷六頁雲：又此中劫，復有三種小災出現。謂儉、病、刀。儉災者：所謂人壽三十歲時，方始建立。當爾之時，精妙飲食，不可復得。唯煎煮朽骨，共為宴會。若遇得一粒稻麥粟稗等子；重若末尼，藏置箱篋，而守護之。彼諸有情，多無氣勢；僵在地，不復能起。由此飢儉，有情之類，亡沒殆盡。此之儉災，經七年七月七日七夜，方乃得過。彼諸有情，復共聚集，起下厭離。由此因緣，壽不退減；儉災遂息。又若人壽二十歲時，本起厭患，今乃退舍。爾時多有疫氣障癘災橫熱惱相續而生。彼諸有情，遇此諸病，多悉殞沒。如是病災，經七月七日七夜，方乃得過。彼諸有情，復共聚集，起中厭離。由此因緣，壽量無減；病災乃息。又人壽十歲時，本起厭患，今還退舍。爾時有情，展轉相見，各起猛利殺害之心。由此因緣，隨執草木，及以瓦石，皆成最極銳利刀劍；更相殘害，死喪略盡。如是刀災，極經七日，方乃得過。</p><p>★二解　雜集論六卷五頁雲：又有三種中劫。所謂飢饉、疫病、刀兵。此小三災，劫究竟滿，方乃出現。</p><p>★三解　俱舍論十二卷十四頁雲：于劫減位，有小三災。其相雲何？頌曰：業道增，壽減，至十，三災現。刀疾飢如次，七日月年止。論曰：從諸有情，起虛誑語，諸惡業道，後後轉增。故此洲人，壽量漸減；乃至極十，小三災現。故諸災患，二法為本。一、耽美食。二、性懶惰。此小三災，中劫末起。三災者：一、刀兵。二、疾疫。三、飢饉。謂中劫末十歲時人，為非法貪染污相續，不平等愛，映蔽其心；邪法縈纏，嗔毒增上；相見便起猛利害心，如今獵師，見野禽獸。隨手所執，皆成利刀。各逞兇狂，互相殘害。又中劫末十歲時人，由具如前諸過失故；非人吐毒，疾疫流行，遇輒命終，難可救療。又中劫末十歲時人，亦具如前諸過失故；天龍忿責，不降甘雨。由是世間，久遭飢饉。既無支濟；多分命終。是故說言：由飢饉故，便有聚集、白骨、運籌。由二種因，名有聚集。一、人聚集。謂彼時人，由極飢羸，聚集而死。二、種聚集。謂彼時人，為益後人，輟其所食，置于小篋，擬為種子。故飢饉時，名有聚集。言有白骨，亦由二因。一、彼時人，身形枯燥，命終未久，白骨便現。二、彼時人，飢饉所逼，聚集白骨，煎汁飲之。有運籌言，亦二因故。一、由糧少，行籌食之。謂一家中，從長至幼，隨籌至日，得少粗食。二、謂以籌挑故場蘊，得少谷粒，多用水煎，分共飲之，以濟餘命。然有至教，說治彼方。謂若有能一晝一夜持不殺戒；于未來生，決定不逢刀兵災起。若能以一訶梨怛雞，起殷淨心，奉施僧眾；于當來世，決定不逢疾疫災起。若有能以一摶之食，起殷淨心，奉施僧眾；于當來世，決定不逢飢饉災起。此三災起，各經幾時？刀兵災起，極唯七日。疾疫災起，七月七日。飢饉，七年七月七日。度此便止。人壽漸增。東西二洲，有似災起。謂嗔增盛，心力羸劣，數加飢渴。北洲總無。</p><p>★四解　大毗婆沙論一百三十四卷三頁雲：如是中劫小三災現。一、刀兵。二、疾疫。三、飢饉。初刀兵劫、將欲起時，贍部洲人，極壽十歲。為非法貪染污相續，不平等愛，映蔽其心。邪法縈纏，嗔毒增上。相見便起猛利害心。如今獵師，見野禽獸。隨手所執，皆成刀杖。各逞兇狂，互相殘害。七日七夜，死亡略盡。贍部洲內、才餘萬人。各起慈心，漸增壽量。爾時名為度刀兵劫。次疾疫劫，將欲起時，贍部洲人，極壽十歲。由具如前諸過失故；非人吐毒，疾疫流行。遇輒命終，難可救療。都不聞有醫藥之名。時經七月七日七夜，疾疫流行，死亡略盡。贍部洲內，才餘萬人。各起慈心，漸增壽量。爾時名為度疾疫劫。後飢饉劫，將欲起時，贍部洲人，極壽十歲。亦具如前諸過失故；天龍忿責，不降甘雨。由是世間，久遭飢饉。由飢饉故；便有聚集白骨運籌三種言異。由二因故，名有聚集。一、人聚集。謂彼時人，由極飢羸，聚集而死。二、種聚集。謂彼時人，為益後人，輟其所食，置于小篋，擬為種子。故飢饉時，名有聚集。言有白骨，亦由二因。一、彼時人，身形枯燥；命終未久，白骨便現。二、彼時人，飢饉所逼，聚集白骨，煎汁飲之。有運籌言，亦二因故。一、由糧少，傳籌食之。謂一家中從長至幼，隨籌至日，得少粗食。二、謂以籌挑故場蘊，得少谷粒；多用水煎，分共飲之；以濟餘命。如是飢饉，經七年七月七日七夜；飢饉所逼，死亡略盡。贍部洲內，才餘萬人。各起慈心，漸增壽量。爾時名為度飢饉劫。此三災橫，雖復難除；然有聖言，說彼對治。謂若有能一日一夜，持不殺戒；于未來生，決定不逢刀兵災起。若能以一訶梨怛雞，起殷淨心，奉施僧眾；于當來世，決定不逢疾疫災起。若有能以一摶之食，起殷淨心，奉施僧眾；于當來世，決定不逢飢饉災起。問：如是三災，餘洲有不？答：無根本災，而有相似。謂嗔增盛，身力羸劣，數加飢渴。此說二洲。北拘盧洲，亦無相似。以無罪業而生彼故。又彼無有嗔增盛故。</p>

**來源：丁福保佛學大辭典**

<p>【術語】滅劫末所起之三種災厄也。見三災條。</p><p>參照：<a href="/dict/三災">三災</a></p><p>【術語】一住劫之中，有二十增減劫，其起於減劫之終者，謂之小三災：一、刀兵災，時人為非法，瞋毒轉盛，相見即起猛利之害心，隨手所執，皆為利刀，互相殘害也。二、疾疫災，時人具如前諸過失。故吐非人毒，而流行疾疫，遇之便命終。三、飢饉災，時人具如前諸過失故，天龍怒而不降雨，世間久遭饑饉，多分命終。俱舍論十二曰：「從諸有情起虛誑語，諸惡業道後後轉增故，此洲人壽量漸減，乃至極十小三災現，此小三災中劫末起。三災者：一刀兵，二疾疫，三饑饉。（中略）刀兵災起極唯七日，疾疫災起七月七日，饑饉七年七月七日，度之便止。」</p>
