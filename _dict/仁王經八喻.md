---
title: 仁王經八喻
source: deerpark.app
---

**來源：丁福保佛學大辭典**

<p>【名數】一，一切眾生心識之神本，神本者神髓根本也，般若明一切眾生心識之實相，故稱心識之神本，是實相般若也。新譯經言能出生一切諸佛法一切菩薩解脫法是也。二，一切國王之父母，般若生王慧解之心，故稱國王之父母，是觀照般若也，新譯經言能出生一切國王無上法，一切眾生少離法是也。三，神符，是依般若而能達實相之境界，故能伏天魔外道，是世出世之善根，皆能守護，故譬以神符，新譯經言能鎮毒龍諸惡鬼神是也。四，辟鬼珠，般若能辟鬼神之難，故名辟鬼，新譯經以與上之神符攝而為一。五，如意珠，能稱人心之所求，而使滿足，故譬以如意珠，新譯經言摩尼寶體具眾德，能遂人心，所求滿足，能應輪王，名如意珠是也。六，護國珠，般若之力，能拂七難，使國土安穩，故名護國珠，所以為鎮護國家之經也。七，天地鏡，般若能照一切眾生之迷闇，故稱天地鏡，新譯經言若於闇夜置高幢上，光照天地，明如日出是也。八，龍寶神王，依於此經能得甘雨，故稱為龍寶神王，新譯經言能令難陀跋難陀等諸大龍王降霪甘雨，潤澤草木是也。神符以下六種之功德者，文字般若也。見仁王經受持品，天台疏下，嘉祥疏六，良賁疏下。</p>
