---
title: 四種性行
source: deerpark.app
---

**來源：三藏法數**

﹝出佛本行集經﹞ 〔一、自性行〕，經云：若諸菩薩本性已來，賢良質直，順父母教，信敬沙門，及婆羅門；善知家內尊卑親[路-各+束]，恭敬承事無失，具足十善，復更廣行其餘善業，是名菩薩自性行。（梵語沙門，華言勤息。梵語婆羅門，華言淨行。十善者，不殺、不盜、不邪婬、不妄語、不兩舌、不惡口、不綺語、不貪欲、不瞋恚、不邪見也。） 〔二、願性行〕，經云：若諸菩薩發如是願，我於何時當得作佛，十號具足，是名菩薩願性行。（十號者，一如來、二應供、三正遍知、四明行足、五善逝、六世間解無上士、七調御丈夫、八天人師、九佛、十世尊也。） 〔三、順性行〕，經云：若諸菩薩隨順修行六波羅蜜，是名菩薩順性行。（梵語波羅蜜，華言到彼岸。謂修布施、持戒、忍辱、精進、禪定、智慧六度之行，到涅槃彼岸，是為六波羅蜜也。） 〔四、轉性行〕，經云：如我供養然燈世尊，依彼因緣，讀誦經典，轉凡成聖，是名菩薩轉性行。（如我者，釋迦如來自謂也。）



### 丁福保佛學大辭典

【名數】一自性行。諸菩薩本性以來賢良質直，順父母之教，信敬沙門及婆羅門，善知家內之親疏尊卑，恭敬承事不失，具足十善，復行其餘善業也。二願性行。諸菩薩如是發願，我於何時當得作佛而號具足，是謂之菩薩願性行。三順性行，諸菩薩隨順修行六波羅蜜也。四轉性行，如釋尊供養燃燈佛，由此因緣，讀誦經典，轉凡成聖也。見佛本行集經一。



### 佛光大辭典

指菩薩之自性行、願性行、順性行、轉性行等四種修行。(一)自性行，謂諸菩薩之本性賢良質直，敬愛父母師長，行種種善行。(二)願性行，謂諸菩薩發如是願，即我于何時當得作佛，而十號具足。(三)順性行，謂諸菩薩隨順修行六波羅蜜。(四)轉性行，謂諸菩薩應如釋尊之供養燃燈佛，以此因緣而得讀誦經典轉凡成聖。﹝佛本行集經卷一﹞


