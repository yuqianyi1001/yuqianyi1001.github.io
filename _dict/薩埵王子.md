---
title: 薩埵王子
source: deerpark.app
---

### 丁福保佛學大辭典

【本生】過去世有一國王名大車。有三子。太子曰摩訶波羅。次子曰摩訶提婆。幼子曰摩訶薩埵。三子遊山林，一虎產七子，纔經七日，諸子圍繞，見逼於饑渴，各生悲愴之念而去。既而摩訶薩埵大生悲心，為無上菩提，欲捨此穢身，先使二兄去，獨入林中，至餓虎處，脫衣服置竹上，委身而臥。虎畏薩埵慈威力不敢食，薩埵見之，上高投身於地。時小神以手捧王子，曾無傷損。薩埵乃以乾竹剌頸，出血，漸近於虎。爾時大地六種震動，天華亂墜。餓虎見薩埵頭流血，即舐血食肉盡。王子即今釋迦牟尼是也。以此功德超趣十一劫。見最勝王經捨身品，賢愚經摩訶薩埵以身施虎緣品。


