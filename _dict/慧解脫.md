---
title: 慧解脫
source: deerpark.app
---
### 佛光大辭典

梵語prajñā-vimukti，巴利語paññā-vimutti。指僅由無漏之智慧力斷除煩惱障而得解脫之阿羅漢。乃‘俱解脫’之對稱。為阿羅漢之一，七聖之一，九無學之一。所謂俱解脫，指得滅盡定，由慧、定之力，斷除煩惱、解脫二障而得解脫之阿羅漢；而慧解脫則系未得滅盡定，僅以慧之力，斷除煩惱障而得解脫之阿羅漢。二者有五義之不同：(一)就觀而言，慧人修性念處，俱人修共念處。(二)就行而言，慧人修行正道斷惑，俱人則正助兼修。(三)就所依法而言，慧人不習事禪，直緣真理，俱人兼修事禪（事禪分為有漏根本四禪、無漏禪、滅盡定等三種，其中，無漏禪又有觀、練、薰、修等四種，慧人實際上亦修觀禪）。(四)就神變而言，慧人有十四種神變，俱人有十八種神變。(五)就三明八解脫而言，慧人雖有一明、二明，然不具三明，其八解脫亦不全具，俱人則三明八解脫皆具。

又從禪法之用意言，慧解脫稱為壞法，以其不好事用之功德，修不淨觀乃至白骨相觀時，尚執著其白骨或觀白骨燒灰之想。俱解脫稱為不壞法，因其好事用之功德，由白骨眉間，觀想放青、黃、赤、白、地、水、火、風八色光明，以此修練而得神通。﹝中阿含卷二十九請請經、沙門二十億經、卷三十行欲經、卷五十一阿濕貝經、長阿含卷十大緣方便經、卷十九世記經、大毗婆沙論卷一○一、俱舍論卷二十五、成實論卷一、法華經玄義卷四、天台四教儀集注卷中﹞



### 三藏法數

謂以智慧斷除無明惑業之縛，而得解脫，故名慧解脫。



### 法相辭典

★顯揚三卷十頁雲：六、慧解脫。謂已得諸漏無餘盡滅；未得八解脫身證具足住。

★二解集異門論三卷四頁雲：慧解脫者：謂無癡善根相應心，已勝解，當勝解，今勝解。是名慧解脫。

★三解大毗婆沙論五十四卷九頁雲：問：何故名慧解脫？答：由彼以慧盡諸漏，未以身證八解脫；故名慧解脫。



### 丁福保佛學大辭典

【術語】但得慧障解脫之羅漢也。此人之性分，好悟道理，不好事用之功德，故但斷障無漏智慧之見思煩惱，而不離障禪定等功德之事用障也，例如但好學問不好藝能之人。長阿含經十九曰：「又能善分別滅苦集聖道，則心得解脫，慧解脫亦然。」俱舍論二十五曰：「慧解脫者，未得滅盡定者名慧解脫，但由慧力於煩惱障得解慧故。」



