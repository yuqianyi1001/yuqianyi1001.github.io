---
title: 助道人法
source: deerpark.app
---
### 丁福保佛學大辭典

【術語】又明念佛行者助道之人法曰：「此有三：一須善明師內外之律，恭敬承事能開除妨障之人。如大論云：雨墮不住山頂，必歸下處，若人憍心自高，則法水不入，若恭敬善師，則功德歸之。二須如同行之共涉險，乃至臨終互相勸勵。法華云：善智識是大因緣。三於念佛相應之教文，常當受持披讀習學。般舟經之偈云：此三昧經真佛語，設聞遠方有此經，用法道故往聽受，一心諷誦不忘捨。問：何等教文，與念佛相應？答：正明西方觀行并九品行果者，莫如觀無量壽經。說彌陀本願并極樂細相者，莫如無量壽經。明諸佛相好并觀相滅罪者，莫如觀佛三昧經。明色身法身相，并三昧勝利者，莫如般舟三昧經，念佛三昧經。明修行方法者，莫如上之三經，并十往生經，十住毘婆沙論。日日讀誦者，莫如阿彌陀經。結偈總說者，莫如無量壽經，優婆提舍願生偈（或曰往生論與淨土論）。修行之方法，多在摩訶止觀，及善導和尚之觀念法門，並六時禮讚。問答料簡，多在天台之十疑，道綽和尚之安樂集，慈恩之西方要訣，懷感和尚之群疑論。記往生人者，多在迦才之淨土論，并瑞應傳。」愚案其他選拔淨土之要文，採集念佛者之偈頌法語者，莫如宋四明宗曉之樂邦文類。



