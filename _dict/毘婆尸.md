---
title: 毘婆尸
source: deerpark.app
---

### 陳義孝佛學常見辭彙

華譯為勝觀，是七佛中的第一尊佛名。



### 丁福保佛學大辭典

【佛名】Vipaśyin，又作毘鉢尸，微鉢尸，鞞婆尸，毘婆沙，維衛，過去七佛之第一佛。譯曰勝觀，種種觀，種種見等。又名弗沙，或底沙。釋迦菩薩第三阿僧祇劫滿時，遭此佛初修百大劫種相之福，以為七佛之首。又由讚其佛之精進力，超九劫而成佛，可知此佛出世，在九十一大劫之前也。智度論九曰：「賢劫之前九十一劫初有佛名鞞婆尸，秦言種種見。」慧琳音義十八曰：「毘鉢尸，或云微鉢尸，前劫中佛名也，唐云勝觀。」慧苑音義上曰：「毘婆尸，此云淨觀，或云勝觀，亦云勝見，或曰種種觀也。」梵網經述記下曰：「毘婆尸，亦名毘婆沙，亦名維衛。即是梵音有輕有重故有不同，其義一也。此云勝見，亦云種種見，亦云廣見。」慧沼最勝王經疏曰：「第三祇滿修相好，初逢勝觀，亦云弗沙，翅足讚佛超於九劫。」


