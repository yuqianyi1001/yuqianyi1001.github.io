---
title: 遍依圓三性
source: deerpark.app
---

**來源：丁福保佛學大辭典**

<p>【術語】一、徧計所執性，由凡夫之妄執認為實物者。凡夫之妄情。徧計度一切法，故曰徧計。為此徧計之妄情所迷執者，謂之所執性，例如見繩而誤以為蛇。非有蛇之實體。但妄情迷執為蛇耳。是曰徧計所執性，吾人於內外認實我執實法亦如此。有為之萬法，為因緣假和合之法，無一實我，無一實法，但自妄情計度而迷執為我為法，因而指實我實法。謂之徧計所執性。是但由妄情而存，不能離妄情而有者。二、依他起性，依因緣而生之一切萬法是也。他指因緣，以阿賴耶識之種子為第一之因。藉其他種種之助緣而生者。是離忘妄情用而自存也。例如繩自麻等之因緣而生者。三、圓成實性，圓滿成就之真實性也。亦曰法性，亦曰真如。是一切有為法體性也，恰如繩之實性為麻。此有二義。謂此法性隨緣，為依他起性者，為實大乘之義。謂此法性為所依，而依他起性成立者，為權大乘之義。然而此三性中徧計所執性為妄有，依他起性為假有，圓成實性為實有。又徧計所執性為實無，依他起性為似有，圓成實性為真有。此三性於別事上亦在，於一事上亦具。龜毛兔角及過未之法，認為實者，為徧計所執性。如於百法之中差別前九十四法為依他起性，後六無為為圓成實性，是別事上之三性也。又舉一花以妄情迷執為實之花，花之相，是徧計所執性也。自因緣而生，假現花之相，是依他起性也。花之實體，是圓成實性也。如此分別之。則諸法各各於一事上具三性。說見唯識論八，百法問答抄四。</p>
