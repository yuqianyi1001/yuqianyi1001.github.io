---
title: 十無盡藏
source: deerpark.app
---

**來源：陳義孝佛學常見辭彙**

<p>十種含藏無盡法海之法，即行藏、戒藏、慚藏、愧藏、聞藏、施藏、慧藏、念藏、持藏、辨藏。</p>

**來源：三藏法數**

<p>﹝出華嚴經﹞ 藏者，含攝也。此之十藏，乃功德林菩薩於華嚴會上，為諸菩薩演說，欲令其普入一切佛法之門，成就無上菩提，饒益一切眾生。以其各能含攝無盡法海，故皆名為無盡藏也。（菩薩，梵語具云菩提薩埵，華言覺有情。梵語菩提，華言道。） 〔一、信藏〕，謂菩薩淨信堅固，解諸法空，心不退轉，生如來家，增長信解，聞持一切佛法，為眾生說，皆令信解，是名信藏。 〔二、戒藏〕，謂菩薩奉持三世諸佛無盡淨戒，具足圓滿，無所毀犯。念諸眾生顛倒破戒，我成菩提，說真實法，令離顛倒，同得此戒，是名戒藏。（三世者，過去、現在、未來也。） 〔三、慚藏〕，謂菩薩憶念過去，不知慚天，於諸眷屬，備造眾惡；今為諸佛所知，而生於慚。是故發露懺悔，修行梵行，證得菩提，為諸眾生說真實法，令修於慚，是名慚藏。 〔四、愧藏〕，謂菩薩自愧往昔，及諸眾生，於五欲境，具行惡法，感垢穢身；今為諸佛所知，而生於愧，是故發露懺悔，修行梵行，速成菩提，為諸眾生說真實法，令修於愧，是名愧藏。（五欲者，色欲、聲欲、香欲、味欲、觸欲也。） 〔五、聞藏〕，謂菩薩聞世間、出世間一切諸法，故於諸佛、菩薩、緣覺、聲聞出現入滅，皆悉能知；念諸眾生，無有多聞，不能了知此一切法，我當持多聞藏，證得菩提，為眾生說，是名聞藏。（世間法，即三界中之法；出世間法，即諸佛聖賢之法也。） 〔六、施藏〕，謂菩薩稟性仁慈，常行十施，無有一念悔恨之心，亦不求於果報，但為利益法界眾生，是名施藏。（十施者，分減施、竭盡施、內施、外施、內外施、一切施、過去施、未來施、現在施、究竟施也。） 〔七、慧藏〕，謂菩薩智慧具足，了知世間、出世間一切諸法，皆從業報諸行因緣所造，悉是虛假，無有堅固；欲令眾生知其實性，廣為宣說，是名慧藏。 〔八、念藏〕，謂菩薩捨離癡惑，得具足念，能憶知一生乃至無量百千生成住壞空，一劫乃至無數劫一切諸佛出世，各說諸佛名號、授記、修多羅等、十二分經，及眾會根性等，盡能記憶，是名念藏。（成、住、壞、空者，即四中劫之名。合此四中劫為一大劫。劫，梵語具云劫波，華言分別時節。梵語修多羅，華言契經。十二分經者，一契經、二重頌、三諷頌、四因緣、五本事、六本生、七希有、八譬喻、九論議、十自說、十一方廣、十二授記也。） 〔九、持藏〕，謂菩薩具大威力，於諸佛所，說修多羅法，文句義理，一生受持，乃至無數生受持；及諸佛名號、劫數、授記、修多羅等，無量無盡，皆能受持，無有忘失，是名持藏。 〔十、辯藏〕，謂菩薩具大辯才，廣為眾生演說諸法，或說一品法，乃至無數品法，或一日說，乃至無數劫說。劫數可盡，一文一句，義理難盡。隨眾生根，皆令滿足，是名辯藏。</p>

**來源：丁福保佛學大辭典**

<p>【名數】功德林菩薩，於華嚴會上為諸菩薩說十無盡藏：一信藏，二戒藏，三慚藏，四愧藏，五聞藏，六施藏，七慧藏，八念藏，九持藏，十辯藏。見華嚴經疏二十一。</p><p>【名數】有十種之法，各含藏無盡之法海，故名十無盡藏：一、行藏，菩薩淨信堅固，解諸法空，心不退轉，生於如來之家，增長信解，聞持一切佛法，為眾生使所聞皆信解，故名信藏。二、戒藏，菩薩奉持三世諸佛無盡之淨戒，具足圓滿，無所毀犯，念諸眾生之顛倒破戒，我欲成菩提說真實之法，使離顛倒，同得此戒，是名戒藏。三、慚藏，菩薩憶念過去，不知慚於天，於諸眷屬備造眾惡，今為諸佛所知而生慚，是故發露懺悔，修行梵行，欲證得菩提，為諸眾生說真實之法，使之修慚，是名慚藏。四、愧藏，菩薩自愧往昔及諸眾生於五欲之境具行惡法，感垢穢之身，今為諸佛所知，而生愧，是故發露懺悔，修行梵行，欲速證得菩提，為諸眾生說真實之法，使之知愧，是名愧藏。五、聞藏，菩薩聞世間出世間一切諸法，故於諸佛菩薩緣覺聲聞之出現入滅皆能知悉，念諸眾生無有多聞，不知此一切法，我當持多聞藏證得菩提，為眾生說之，是名聞藏。六、施藏，菩薩稟性仁慈，常行十施，無有念悔恨之心，又不求果報，但欲利益法界眾生，是名施藏，七、慧藏，菩薩智慧具足，知世間出世間一切諸法，皆從業所造，悉是虛偽，無有堅固，欲使眾生知其實性，廣為演說，是名慧藏。八、念藏，菩薩捨離痴惑，得具足念，能憶知一生乃至百千生之成住壞空一劫乃至無數劫，一切諸佛出世說諸佛名號授記修多羅等十二部經及眾會根性悉能記憶，是名念藏。九、持藏，菩薩具大威力，於諸佛所說之修多羅法，文句義理，一生受持，乃至無數生受持，及諸佛之名號劫數授記修多羅等無盡無量，皆悉受持而無忘失，是名持藏。十、辯藏，菩薩具大辯才，廣為眾生演說諸法，一文一句，義理無盡，隨眾生之根皆使滿足，是名辯藏。見華嚴經二十。</p>

**來源：佛光大辭典**

<p>華嚴宗之教義。略稱十藏。藏，有含攝、蘊積、出生之義。華嚴宗將諸佛所說之教法分為十種藏，以之為菩薩修行之行法，此十藏一一含有無限之德，故稱十無盡藏。即：(一) 信藏，信者于實、德、能三者深忍樂欲，以心淨為性，對治不信，以樂善為業。由此含攝出生諸德，故稱為藏。(二)戒藏，防非名戒，三善業為性，止惡作善為業。(三)慚藏，慚者依自法力，崇重賢善為性，對治無慚，止息惡行為業。(四) 愧藏，愧者依世間力，輕拒暴惡為性，對治無愧，止息惡行為業。(五)聞藏，法藏廣多，聞慧為性，聰敏為業。(六)施藏，舍己惠人，無貪思為性，破慳為業。(七)慧藏，慧者于所觀境，簡擇為性，斷疑為業。(八)念藏，念者于曾習境令心明記不忘為性，定之所依為業。(九)持藏，持者受持諸佛之教法，念慧為性，經久不忘為業。(十)辯藏，辯者巧說教法，以慧為性，應機為業。</p><p>十藏生起之次第，以信為入法之初，是故先辨。依信起行，離過為先，故次明戒。戒或有犯，深生慚愧，莊嚴戒行，令其光潔，故謂有二白法能救眾生過。既防離則增善品，要以博聞為首。為求所聞，要必舍自內外。既忘私為法，必正慧現前。正慧既現，必須正念增明。正念既明，必須憶持令久。持既不忘，要須辯說于他，令自他二利圓滿，方為究竟。又此十藏皆以一法界為性。另據華嚴經孔目章卷二載，華嚴別教一乘以此十藏為佛一代所說教法之分類。又于三階教中，此十無盡藏之說為其無盡藏法之根據。﹝舊華嚴經卷十二、新華嚴經卷二十一、華嚴經探玄記卷六﹞</p>
