---
title: 不淨說法
source: deerpark.app
---
### 佛光大辭典

又作邪命說法。即心存染污，為名聞利養等而說法，又不善解教法之理趣而說之。佛藏經卷中淨法品列舉不淨說法者之五種過失：(一)自說盡知佛法。(二)說佛經時，指摘諸經中相違之過失。(三)對諸法疑而不信。(四)自以所知非難經法。(五)以利養之故，為人說法。又舉不淨說法者于現世所得之五種過失：(一)說法時心懷怖畏，恐他人之非難。(二)心中憂怖而猶為他人說法。(三)己為凡夫，無有真智。(四)所說之法不淨，唯為言詞而已。(五)所言無前後次第，處處抄撮，故心懷恐懼。﹝優婆塞戒經卷二自利利他品、觀無量壽經、觀無量壽經疏卷四、觀無量壽經義疏卷下、觀無量壽佛經疏妙宗鈔卷六﹞



### 陳義孝佛學常見辭彙

又名邪命說法，不論說正法或邪法，其心邪，皆名不淨說法，如別有企圖，說虛妄語，令他生信，或不說佛法，徒說世事，或飲酒食五辛，犯正淫或邪淫後，即著衣入佛堂說法，觸穢三寶，或誹謗有德人，而自稱讚，或不悟一乘真實法，致使所說停滯於權教有相之法，或貪利養故而說，或欲勝他人而故說，或所說與經義相違，凡此種種，皆名不淨說法。



### 丁福保佛學大辭典

【術語】又云邪命說法。或說邪法，或說正法，其心邪，故總名之為不淨說法。佛藏經三曰：「不淨說法者。有五過失：一者自言盡知佛法，二者說佛經時出諸經中相違過失，三者於諸法中心疑不信，四者自以所知非他經法，五者以利養故為人說法。」此佛藏經所說第五之過失有邪命說法之名以賣法而利養己，是不正之活命也（不正之活命謂之邪命）。優婆塞戒經二曰：「能說法者復有二種：一者清淨，二者不清淨。不清淨者復有五事：一者為利故說，二者為報故說，三者為勝他說，四者為世報說，五者疑說。（中略）不淨說者，名曰垢穢，名為賣法。」說法明眼論曰：「不淨說法有五科：一以有所得心說虛妄言令他發信墮惡道故，二不說佛法徒說世事故，三食酒食五辛犯非婬正婬，即身著法衣及入堂中穢三寶故，四誹他有德讚自無德故，五不悟一乘一寶法而耽著權門有相之教故。」觀經妙宗鈔下曰：「不淨說法者，但求名利，非益物也。」觀經散善義傳通記三曰：「邪命說法者，以邪因緣不淨說法，利養活命，故不淨說法名曰邪命說法。」



