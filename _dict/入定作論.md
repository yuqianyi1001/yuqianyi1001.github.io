---
title: 入定作論
source: deerpark.app
---
### 丁福保佛學大辭典

【故事】西域記十曰：「陳那菩薩者，佛去世後承風染衣，智願廣大，慧力深固，愍世無依，思弘聖教。以為因明之論，言深理廣，學者虛功，難以成業。乃匿迹幽巖，棲神寂定，（中略）放大光明，照燭幽昧。時此國王深生尊敬，見此光明相，疑入金剛定，因請菩薩證無學果。陳那曰：吾入定觀察，欲釋深經，心期正覺，非願無學果也。王曰：無生之果，眾聖攸仰，斷三界欲，洞三明智，斯盛事也，願疾證之。陳那是時心欣王請，方欲證受無學聖果。時妙吉祥菩薩知而惜焉，欲相警誡，乃彈指悟之而告曰：惜哉！如何捨廣大心為狹劣志？從獨善之懷，棄兼濟之願。（中略）陳那菩薩敬受指誨，奉以周旋。於是覃思沈研，作因明論。」



