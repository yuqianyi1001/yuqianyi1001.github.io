---
title: 紇哩陀耶
source: deerpark.app
---

### 丁福保佛學大辭典

【術語】梵音Hṛdaya，又作紇哩娜耶，紇哩乃耶，訖利駄耶，紇哩娜野，紇利陀耶，釳利陀，又作汗栗駄。譯曰真實心，堅實心。楞伽阿跋多羅寶經第一曰：「此是過去未來現在諸如來應供等正覺性，自性第一義心。」註曰：「此心梵音肝栗大。肝栗大者，宋言心。謂如樹木心，非念慮心。念慮心者，梵音質多。」菩提心義曰：「一切眾生，本有真如淨心，名干栗駄耶。是心為真實之義，諸經論中名此心為真如法性。」宗密以紇利陀耶為肉團心，乾栗陀耶為堅實心。似誤。秘藏記曰：「干栗多以處中名，非常等之心也。」其指真實之心性，即如來藏心明矣。解為人之肉團心者，乃由真言所謂即身成佛，即事而真之說而出者，不過欲觀肉團心即法身毘盧遮那身也。故雖曰肉團心，其實即指真實心。由其形配於未敷蓮華。


