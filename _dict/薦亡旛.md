---
title: 薦亡旛
source: deerpark.app
---

**來源：丁福保佛學大辭典**

<p>【物名】名為命過旛。以命過之時所建故也。隨願往生經（灌頂經亦名普廣經）曰：「普廣菩薩，語四輩言：若人臨命未終日，當為燒香燃燈續明，於塔寺中表剎之上懸命過旛，轉讀尊經竟三七日。所以然者，命終之人在中陰中身如小兒，罪福未定，應為修福。願亡者神生十方無量剎土，承此功德，必得往生。」又曰：「若四輩男女，中臨終時，若已過命，是其亡日。我今亦勸造作黃旛，懸著剎上，使獲福德，離八難苦，得生十方諸佛淨土。旛蓋供養，隨心所願，至成菩提。旛隨風轉，破碎都盡，至成微塵。風吹旛塵，其福無量。旛一轉時轉輪王位，乃至吹塵小王之位，其報無量。」釋氏要覽十曰：「齋七旛子，北俗亡，累七齋日皆令主齋僧剪紙旛子一首，隨紙化之。」</p>
