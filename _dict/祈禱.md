---
title: 祈禱
source: deerpark.app
---
### 佛光大辭典

仰求佛菩薩之冥助以祈得除災增福之意。又作祈願、祈念、祈請、心願等。印度自吠陀時代起，為除災治療而行咒術祈禱之法頗盛，我國自古亦有祈禱天神地o之風。佛教本未實行此法，然誓願、本願之思想與造塔、誦經之功德、回向等均有所關連，而為求取佛力之加護，遂有功德之說與除災之說。我國自西晉太康年間，竺法護譯出海龍王經，其後，僧伽婆羅、玄奘、實叉難陀、菩提流志等相繼譯出密教諸經，持咒祈禱之法漸盛。唐太宗之時，敕令京城沙門于每年正月、七月祈禱秋收，又于每月二十七日轉讀仁王經以祈求國福。至此，歷代朝野益加重視祈禱之修法。宋代以後，大規模舉行祈雨、祈晴、祈雪、祈疫、祈日月蝕之修法不乏其例。又密教之祈禱以與本尊之三密相應為要法，即祈禱之時，口誦諸尊之密咒，手結印契，心凝瑜只之觀，如是即能令行者滿願，此類修法適用于天變、地妖、寇賊、疾病等各種災變。﹝宋高僧傳卷一、大唐西域記卷二、佛祖統紀卷五十二、禪林象器箋報禱門﹞



### 丁福保佛學大辭典

【術語】小乘教中無祈禱之法，大乘顯教中如金光明經仁王經雖有其意，而修法之儀軌不全備，獨於大乘密教則全。其法隨事千差萬別，而要不過於四法。四法者，一息災法，二增益法，三敬愛法，四調伏法（建立軌秘藏記）。佛菩薩明王諸天等各有本誓，應其本誓而修法，故感應不空，是謂之祈禱。案祈禱之法，本由古之吠陀而出。吠陀之第二名耶受Yajus，明祭祠祈禱之法。西域記二曰：「二曰祠，謂享祭祈禱。」毘奈耶雜事四十七曰：「為求子故，祈禱神祇。」



