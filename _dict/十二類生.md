---
title: 十二類生
source: deerpark.app
---

### 三藏法數

﹝出楞嚴經﹞ 謂諸有情，由顛倒妄想，起惑造業，隨業感報，各各不同，故有十二類也。 〔一、卵生〕，卵生者，從殼而出生也。謂此類有情，因虛妄顛倒之惑，起飛沉亂想之業，惑業和合，故感此生之報，即魚鳥龜蛇之類是也。（飛沉者，若想念浮舉，則為飛禽；若情念沉重，報為魚蛇之類也。） 〔二、胎生〕，胎生者，從胞胎而出生也。謂此類有情，因愛欲雜染之惑，起橫、豎亂想之業，惑業相滋，故感此生之報，即人畜龍仙之類是也。（橫、豎者，人身豎，而畜生橫也。因行正道，得為人類，故身豎；因行邪道，感生畜類，故身橫也。） 〔三、濕生〕，濕生者，從濕處而受生也。謂此類有情，因顛倒執著之惑，起翻覆亂想之業，惑業和合，故感此生之報，即含蠢蠕動之類是也。（翻覆即飛伏也。因違義背信，翻覆任情，遂感蠢蠕飛伏之類也。） 〔四、化生〕，化生者，無而忽有也。又離此舊形，易彼新質，為化生也。謂此類有情，因顛倒變易之惑，起捨故取新亂想之業，惑業和合，故感此生之報，即轉蛻飛行之類是也。（轉蛻飛行者，如蠶蛻形為蛾，如雀化蛤之類。） 〔五、有色〕，有色者，有形礙明顯之色也。謂此類有情，因顛倒障礙之惑，起精耀亂想之業，惑業顯著，故感此生之報，即休咎精明之類是也。（休咎精明者，如星辰，吉者為休，凶者為咎；爝火蚌珠，皆精明之類，爝火即螢火也。） 〔六、無色〕，無色者，無有形色也。謂此類有情，因顛倒銷散之惑，起陰隱亂想之業。惑業暗昧，故感此生之報，即空散銷沉之類是也。（空散銷沉者，色盡心亡，猒空絕想，沉冥幽隱，即無色界外道之類是也。） 〔七、有想〕，有想者，從憶想所生也。謂此類有情，因顛倒罔象之惑，起潛結亂想之業，惑業和合，故感此生之報。即神鬼精靈之類是也。（罔象者，似有似無也。潛結者，潛即隱伏，結即凝滯也。） 〔八、無想〕，無想者，想心昏迷，無所覺了也。謂此類有情，因頑鈍愚癡之惑，起枯槁亂想之業，惑業和合，故感此生之報，即精神化為土木金石之類是也。（精神化為土木金石者，如華表生精，如黃頭外道化為石是也。） 〔九、非有色〕，非有色者，謂雖有形色，而假他所成也。謂此類有情，因虛偽相待之惑，起因依亂想之業，惑業相染，故感非有色相成色之報，即水母以蝦為目之類是也。（非有色相成色者，如水母本無自類之色相，故曰非有色相，以水沫為身，以蝦為目，故曰成色也。） 〔十、非無色〕，非無色者，因聲呼召而能成形也。謂此類有情，因相引妄性顛倒之惑，起呼召亂想之業，惑業相附，故感非無色相無色之報，即咒詛厭生之類是也。（非無色相無色者，如蝦蟆等，從自類生，不假他成，故曰非無色相，藉聲得生，故曰無色。咒詛猒生者，咒詛亦呼召耳，猒即禱也，如蝦蟆以聲附卵，然後生長，非聲則壞；又孔雀，雌者聞雄者鳴，即有娠，生雛，此等物類，若由厭禱而生也。） 〔十一、非有想〕，非有想者，謂借他之身以成自類也。謂此類有情，因誣罔顛倒之惑，起回互亂想之業，惑業和合，故感非有想相成想之報，即蒲盧等異質相成之類是也。（誣罔即誑惑也，回互猶轉換也。蒲盧，蜾羸也，取青蟲以為己子，乃誣罔回互之義也。非有想相成想者，如青蟲，非蒲盧之類，故曰非有想相而能成己之子，故曰成想也。） 〔十二、非無想〕，非無想者，謂雖親而成怨害也。謂此類有情，因怨恨顛倒之惑，起殺害妄想之業。惑業和合，故感非無想相無想之報，即土梟等，附塊為兒；及破鏡鳥，以毒樹果，抱為其子。子成，父母皆遭其食之類是也。（非無想相無想者，父母有愛，故曰非無想相；後時成大，父母遭食，故曰無想也。土梟，食母鳥也；破鏡，食父獸也，形如貙而虎眼。今云鳥者，恐譯誤耳。）



### 丁福保佛學大辭典

【名數】見生死條。

參照：<a href="/dict/生死">生死</a>



### 佛光大辭典

謂諸有情由顛倒妄想起惑造業，隨業感報，各各不同，故有十二種類型。即：(一)卵生，從殼而生。謂此類有情因虛妄顛倒之惑，起飛沉亂想之業，惑業和合故感此生之報。即魚鳥龜蛇之類。(二)胎生，從胞胎而出生。謂此類有情因愛欲雜染之惑，起橫豎亂想之業，惑業相滋故感此生之報。即人畜龍仙之類。(三)濕生，從濕處而受生。謂此類有情因顛倒執著之惑，起翻覆亂想之業，惑業和合故感此生之報。即含蠢蠕動之類。(四)化生，即從無而忽有，又離此舊形易彼新質為化生。謂此類有情因顛倒變易之惑，起舍故取新亂想之業，惑業和合故感此生之報。即轉蛻飛行之類，如蠶蛻形為蛾，如雀化蛤等。(五)有色，謂有形礙明顯之色。謂此類有情因顛倒障礙之惑，起精耀亂想之業，惑業顯著故感此生之報。即休咎精明之類，如星辰吉者為休，兇者為咎；螢火蚌珠，皆精明之類。(六)無色，即無有形色。謂此類有情因顛倒銷散之惑，起陰隱亂想之業，惑業暗昧故感此生之報。即空散銷沉之類，如無色界之外道。(七) 有想，指從憶想所生。謂此類有情因顛倒罔象之惑，起潛結亂想之業，惑業和合故感此生之報。即神鬼精靈之類。(八)無想，指想心昏迷、無所覺了。謂此類有情因頑鈍愚癡之惑，起枯槁亂想之業，惑業和合故感此生之報。即精神化為土木金石之類，如黃頭外道化為石。(九)非有色，謂雖有形色而假他所成。此類有情因虛偽相待之惑，起因依亂想之業，惑業相染故感非有色相成色之報。即水母以蝦為目之類。(十)非無色，謂因聲呼召而能成形。此類有情因相引妄性顛倒之惑，起呼召亂想之業，惑業相附故感非無色相無色之報。即咒詛厭生之類。(十一)非有想，謂借他之身以成自類。此類有情因誣罔顛倒之惑，起回互亂想之業，惑業和合故感非有想相成想之報。即蒲盧等異質相成之類。(十二)非無想，謂雖親而成怨害。此類有情因怨恨顛倒之惑，起殺害妄想之業，惑業和合故感非無想相無想之報。即土梟等附塊為兒，及破鏡鳥以毒樹果抱為其子，子成，父母皆遭其食之類。﹝大佛頂首楞嚴經卷七、首楞嚴義疏注經卷七﹞


