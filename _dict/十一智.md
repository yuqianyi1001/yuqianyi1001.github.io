---
title: 十一智
source: deerpark.app
---

**來源：三藏法數**

﹝出大般若經﹞ 〔一、世俗智〕，謂世間有漏之智，不能出離生死，故名世俗智；亦云名字智，謂但有其名，而無其理也。（有漏者，謂漏落三界生死也。） 〔二、法智〕，謂欲界苦集滅道四諦下，苦法等無漏之智，能斷欲界見惑煩惱，故名法智。（無漏者，謂不漏落三界生死也。見惑者，謂意根對法塵起諸分別也。） 〔三、類智〕，謂色界、無色界四諦以欲界四諦比類而觀，從是斷上二界見惑，發苦類等無漏之智，故名類智。 〔四、苦智〕，苦即逼迫之義。謂觀五陰等法，以無常、苦、空、無我得無漏智，故名苦智。（五陰者，色陰、受陰、想陰、行陰、識陰也。無常者，謂五陰之身，終壞滅也。苦者，謂此身受生死逼迫等苦也。空者，謂此身由四大假合而成，畢竟不有也。無我者，謂四大各離，何者是我也。） 〔五、集智〕，集即招集之義。謂觀見、思煩惱之因，而能招集生死之果，得無漏智，故名集智。（見、思者，見即見惑也，思謂眼等五根對色等五塵起諸貪愛也。） 〔六、滅智〕，滅即斷滅之義，謂斷滅見、思煩惱，得無漏智，故名滅智。 〔七、道智〕，道即能通之義。謂戒定慧之道，能通至涅槃；依此而修，得無漏智，故名道智。（梵語涅槃，華言滅度。） 〔八、他心智〕，謂知欲界、色界，現在心、心所法及知無漏心、心所法，故名他心智。（心、心所法者，心即心王，心所即受想行等也。） 〔九、盡智〕，謂我見苦已，斷集已，證滅已，修道已，如是念時，得無漏智，故名盡智。 〔十、無生智〕，謂我見苦已，不復更見；我斷集已，不復更斷；我證滅已，不復更證；我修道已，不復更修。如是想時，得無漏智，故名無生智。 〔十一、如實智〕，謂於一切法如實正知，無有罣礙，是佛之智，故名如實智。



### 丁福保佛學大辭典

【名數】於小乘所說之十智加如實智之一，凡一切法如實正知而無罣礙之智也。是為佛智之總名。見大般若經三，智度論二十七。

【名數】見智條。

參照：<a href="/dict/智">智</a>


