---
title: 十五種無明
source: deerpark.app
---

**來源：三藏法數**

﹝出鞞婆撤論﹞ 〔一、根本無明〕，謂從無始之際，一念不覺，長夜昏迷，不了真理，能生一切諸惑煩惱，是為根本無明。 〔二、枝末無明〕，謂心、心所法相應而起，即有貪瞋慢疑見等煩惱，是為枝末無明。（心、心所法者，心即心王，心所即受想行也。） 〔三、共無明〕，謂一切結使，共相造作一切諸業，是為共無明。（結使者，謂一切煩惱，能纏縛驅使於人入於生死也。） 〔四、不共無明〕，謂第七識無別體相，妄起染心，障蔽無漏聖法，恒不間斷，是為不共無明。（第七識，即意識也。無漏者，謂不漏落生死也。） 〔五、相應無明〕，謂第七識，恒與貪癡見慢四惑相應而起，是為相應無明。 〔六、不相應無明〕，謂第七識，不與餘識外緣麤顯之境相應，是為不相應無明。（麤顯之境者，謂色等五塵之境也。） 〔七、迷理無明〕，謂根本無明，障於中道之理，不能顯發，是為迷理無明。 〔八、迷事無明〕，謂見、思煩惱障蔽生死之事，不能出離，是為迷事無明。 〔九、獨頭無明〕，謂妄覺之心，不緣外境，孤然生起，生已增廣，是為獨頭無明。 〔十、俱行無明〕，謂心、心所法，常相隨逐，曾不捨離，是為俱行無明。 〔十一、覆業無明〕，謂一切結使，覆蔽諸業，不令人知，恐失名譽、利養、恭敬等，是為覆業無明。 〔十二、發業無明〕，謂貪癡我見慢等，悉能發生一切惡業，是為發業無明。 〔十三、種子、子時無明〕，種子者，謂第八藏識，含藏一切染淨種子也。子時者，子為十二時之首，以喻藏識為諸識之首也。蓋染習種子，蘊在藏識之中，未發顯時，是為種子、子時無明。 〔十四、行業果無明〕，謂於十二因緣中，無明、行、愛、取、有，五者，煩惱是業因；識等七者，是苦果，是為行業果無明。（十二因緣者，一無明、二行、三識、四名色、五六入、六觸、七受、八愛、九取、十有、十一生、十二老死也。） 〔十五、惑無明〕，謂俱生分別及根本隨煩惱等惑，是為惑無明。（俱生分別者，謂最初托胎，一念之識，與形俱生，即有分別也。根本隨煩惱者，即前根本無明也。）



### 丁福保佛學大辭典

【名數】一根本無明，由無始之際，一念不覺，而長夜昏迷，不了真理，能生一切之諸惑煩惱者名之。二枝末無明，心心所相應而起，有貪瞋慢疑見等之煩惱者名之。三共無明，一切結使共相造作一切之諸業者名之。四不共無明，第七識別體之相無，妄起染心障蔽無漏之聖法而恒無間斷者名之。五相應無明，第七識恒與貪癡見慢四惑相應而起者名之。六不相應無明，緣麤顯之境不與餘識相應者名之。七迷理無明，根本無明，障中道之理而不能顯發者名之。八迷事無明，見思之煩惱，障蔽生死之事而不能出離者名之。九獨頭無明，妄覺之心不緣外境，孤立生起，生已增廣者名之。十俱行無明，心心所之法常相隨逐而曾不捨離者名之。十一覆業無明，一切之結使覆蔽諸業，使人不知名譽利養恭敬等者名之。十二發業無明，以貪疑我見慢等悉能發生一切惡業而名。十三種子子時無明，種子者藏識，子時者子刻也。子時為十二時之首，藏識為諸識之首，故以為喻。染習此種子在於藏識中而未發顯者名之。十四行業果無明，以十二因緣中無明，行，愛，取，有之五者煩惱，為業因，他之七者為苦果而名。十五惑無明，以名俱生分別及根本隨煩惱等之惑。見毘婆沙論二。

【名數】見無明條。

參照：<a href="/dict/無明">無明</a>


