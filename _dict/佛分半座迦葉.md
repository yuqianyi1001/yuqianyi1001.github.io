---
title: 佛分半座迦葉
source: deerpark.app
---
### 丁福保佛學大辭典

【傳說】佛為示三乘解脫同一，分半座與迦葉使坐。華手經一曰：「爾時長老摩訶迦葉在韋提訶山帝釋石室，五百比丘俱止其中，皆行頭陀乞食納衣，受常坐法隨敷樹下。少欲知足，樂遠離行。時大迦葉以佛神力於彼石室忽然不現，現於竹園行詣佛所。（中略）世尊遙命之曰：善來迦葉！久乃相見，汝當就此如來半座。佛移身時，大千世界六種震動。」付法藏傳一曰：「爾時迦葉披糞掃衣，來詣佛所，稽首禮敬，合掌而立。白佛而言：世尊我今歸依無上清涼，願哀納受聽在末次。世尊歎曰：善來迦葉！即分半座命令就座。迦葉白佛：我是如來末行弟子，顧命分座，不敢順旨。是時眾會咸生疑曰：此老沙門有何異德。乃今天尊分座命之？此人殊勝，唯佛知耳。於是如來知眾心念，欲決所說，即宣迦葉大行淵廣。」

【傳說】佛為示三乘解脫同一，分半座於迦葉使坐。見華手經一。



