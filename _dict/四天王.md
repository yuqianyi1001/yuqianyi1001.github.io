---
title: 四天王
source: deerpark.app
---

**來源：陳義孝佛學常見辭彙**

<p>東方持國天王、南方增長天王、西方廣目天王、北方多聞天王。</p>

**來源：丁福保佛學大辭典**

<p>【天名】為帝釋之外將。須彌山之半腹有一山，名由犍陀羅。山有四頭，四王各居之，各護一天下，因之稱為護世四天王。其所居云四王天。是六欲天之第一，天處之最初也。稱為四天王天Caturmahārājakāyikās，東持國天Dhṛitarāṣṭra，南增長天Virūḍhaka，西廣目天Virūpākṣa，北多聞天Dhanada，又云Vaiśramaṇa。長阿含經曰：「東方天王，名多羅吒，領乾闥婆及毘舍闍神將，護弗婆提人。南方天王名毘琉璃，領鳩槃荼及薜荔神，護閻浮提人。西方天王名毘畱博叉，領一切諸龍及富單那，護瞿耶尼人。北方天王名毗沙門，領夜叉羅剎將，護鬱單越人。」婆沙論謂四天王身長一拘盧舍四分之一。止持會集音義四王天曰：「東方持國天王，謂能護持國土，故居須彌山黃金埵。南方增長天王，謂能令他善根增長，故居須彌山琉璃埵。西方廣目天王，謂以淨天眼常觀擁護此閻浮提，故居須彌山白銀埵。北方多聞天王，謂福德之名聞四方，故居須彌山水晶埵。」</p>
