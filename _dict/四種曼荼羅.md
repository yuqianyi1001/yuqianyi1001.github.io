---
title: 四種曼荼羅
source: deerpark.app
---

**來源：丁福保佛學大辭典**

<p>【名數】一大曼荼羅，總集諸尊之壇場（即舊譯曰壇者）及其諸尊之形體，并圖畫其壇場之全體及諸尊一一者是也。是為曼荼羅之總體，故云大。大者五大之義，又廣大之義，他三種雖亦係五大所成，而此為總體，且最廣大，故獨名為大。二三昧耶曼荼羅，畫諸尊手所持之器杖及印契者是也。三昧耶為本誓之義，此以表諸尊之本誓，天魔波旬勿論，諸尊自身亦不能違越誓約之標幟也。三法曼荼羅，畫諸尊之種子真言及一切經之文字義理是也。四羯磨曼荼羅，羯磨者，作業之義，鑄造之形像是也。此乃諸尊身上一切之威儀事業及鑄像泥塑等之作業。此四漫中前一為總體，後三為別德，大曼荼羅是諸尊之人體，此諸尊所說之法門是法曼，此諸尊所持之器杖是三昧耶曼，此諸尊之所作是羯磨曼。見秘藏記鈔二。此四漫又云四智印。諸部要目曰：「一切印契，一切法要，以四智印攝盡。大智印以五相成本尊瑜伽，三昧耶印以二手和合，金剛縛發生成印，法智印名本尊種子法身三摩地一切契經文義，羯磨智印以二金剛拳如執持器杖標幟，如身威儀形。」秘藏記本曰：「四種曼荼羅：一大曼荼羅，五大也，謂繪像形體等也。二三昧耶曼荼羅，尊等所執持器杖印契。三法曼荼羅，種子也。四羯磨曼荼羅，威儀也。」密教分別萬有，常用六大四曼三密之言，依此深秘之釋而論。四曼即一切現象之分類，大曼荼羅總攝十法界中一切之有情。六大所成顯故附以大之名。三摩耶曼荼羅，總攝十法界一切非情之法，三摩耶乃平等之意，示非情其實皆平等也。法曼荼羅，攝音聲言語即風浪之聲，色塵之文字，六塵上所表詮者之一切，法者所以保體使生知覺者也。羯磨曼荼羅攝上述三曼上所有之一切動作。</p><p>【名數】大，三，法，羯之四種也。見曼荼羅條。</p><p>參照：<a href="/dict/曼荼羅">曼荼羅</a></p>
