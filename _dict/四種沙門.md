---
title: 四種沙門
source: deerpark.app
---

### 法相辭典

★瑜伽二十九卷十七頁雲：第一沙門、復有四種。何等為四？一、勝道沙門。二、說道沙門。三、活道沙門。四、壞道沙門。當知諸善逝、名勝道沙門。諸說正法者、名說道沙門。諸修善行者、名活道沙門。諸行邪行者、名壞道沙門。諸善逝者：謂已證得貪嗔癡等、無餘永盡。說正法者：謂為調伏貪嗔癡等、宣說正法。修善行者：謂為調伏貪嗔癡等，勤修正行。行邪行者：謂犯屍羅，行諸惡法。又學無學、名勝道沙門。以無漏道摧滅一切見修所斷諸煩惱故。若無如來及諸菩薩，為菩提故勤修正行諸聲聞眾持三藏者，名說道沙門。任持世俗法毗奈耶；轉正法眼，令不斷故。若諸異生補特伽羅，其性調善，為自利益，勤修正行；有羞有悔；愛樂正學；為得未得，為觸未觸，為證未證，勤修加行；有力有能，堪得未得，堪觸未觸，堪證未證；名活道沙門。由彼現有諸善法暖，堪能生長聖慧命根；名活非死。是故名為活道沙門。若諸犯戒補特伽羅，多行惡法，廣說乃至實非梵行，自稱梵行；名壞道沙門。由彼破壞最初所有正道根本，無力無能，非生道器。雖現前有說正道教及現前有證正道者；而彼不得。是故名為壞道沙門。世尊依彼，作如是說：此初沙門、廣說乃至第四沙門，于外沙門婆羅門教，空無所有。若于是處、八支聖道、安立可得；即于是處、有初沙門、廣說乃至第四沙門。



### 三藏法數

﹝出瑜伽師地論﹞ 梵語沙門，華言勤息。謂勤行眾善，止息諸惡也。 〔一、勝道沙門〕，謂稟佛出家，能滅貪瞋癡等煩惱，得證勝道，是名勝道沙門。 〔二、說道沙門〕，謂已調伏貪瞋癡等煩惱，而能宣說正法，為令眾生入於佛道，是名說道沙門。 〔三、壞道沙門〕，謂破諸禁戒，行諸惡法，非是梵行，自稱梵行，是名壞道沙門。 〔四、活道沙門〕，謂能調伏貪瞋癡等，勤修正行所有善法，堪能生長智慧命根，是名活道沙門。



### 丁福保佛學大辭典

【名數】一勝道沙門，佛與獨覺自能覺者。二示道沙門，如舍利弗說法示道者。三命道沙門，如阿難以戒定慧為命者。四污道沙門，犯重之比丘，律云摩訶羅，謂老比丘喜盜他物也（犯戒而濫受他之信施）。見俱舍論十五。

一勝道沙門，稟佛出家，能滅煩惱而證勝道者。二說道沙門，已斷惑證理，能宣說正法，使眾生入佛道者。三壞道沙門，壞梵戒行惡法者。四活道沙門，能調伏煩惱，勤修諸有之善法能使智慧之命根生長者，即前之命道沙門也。見瑜伽論二十九。

【名數】見沙門條。

參照：<a href="/dict/沙門">沙門</a>


