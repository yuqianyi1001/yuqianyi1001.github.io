---
title: 東台二密
source: deerpark.app
---

**來源：陳義孝佛學常見辭彙**

<p>東密與台密，為日本密教的二大派別，此二密不同的地方，是東密以大日如來為本位，台密以釋迦如來為本位。</p>

**來源：丁福保佛學大辭典**

<p>【術語】此為日本密教之派別。吾國密教式微，故特詳著之。日本弘法於東寺弘通之密教，謂之東密，日本慈覺於天臺山，智證於園城寺弘傳之密教，謂之台密，二密不同者，東密以大日為本位，台密以釋迦為本位也。故東密以大日與釋迦為別體，台密以大日與釋迦為同體。又台密於密教，分理秘密教與事理俱密教，理秘密教為總說真如法性之妙理者，法華華嚴楞伽仁王等之一乘教，悉為真言教。此以大日經疏解真言以真語如語不妄不異之語，且疏中往往援引法華華嚴等諸大乘之說，證其與大日經所說，一其理趣故也。是為成立理秘密之屈強口實。故於兩經中置重大日經，於兩部中置重胎藏界，對於金胎次第而定胎金次第。故在台密，法華圓教與兩部真言於理無軒輊。所異者唯在三密之事相說與不說耳。較諸東密貶法華置於第八住心即華嚴之下位，其差實為天淵。又如東台所立之神道，東密之兩部神道，以大日金輪為本尊，臺密之一實神道，以釋迦金輪為主尊。即其名稱，東密取於密經而稱為兩部，台密取於法華而謂為一實。又台密於兩部之外立兩部不二之蘇悉地法而為三部，是亦東密之所不許也。其他兩部之血脈，東密以一通之血脈，通用於兩部，台密之血脈則兩部各別而立。又在修法，東密以愛染法為至極之大法，而台密則以熾盛光法為至極。如此種種，不遑枚舉。要之東密固執釋迦大日顯密不同，故台密斥之為昧於一實之理，台密主張釋迦大日同一理密，故東密斥之為未脫顯網也。</p>
