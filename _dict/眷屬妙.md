---
title: 眷屬妙
source: deerpark.app
---

**來源：三藏法數**

<p>謂佛出世，十方諸大菩薩，皆來贊輔；或以神通而來生者，或以宿願而來生者，或以應現而來生者，皆名眷屬，俱不可思議。經云：但教化菩薩，無聲聞弟子。是也。</p><p>謂七金山七重圍繞，及七香水海海印旋流，猶如眷屬。以喻菩薩七支奉戒，如金山圍繞；七識流轉，如海印旋流也。（海印者，大集經云：閻浮提一切眾生，身及與外色，大海中皆有印像，故名海印。七支戒者，不殺生、不偷盜、不邪婬、不妄語、不綺語、不惡口、不兩舌。七識即意識，謂意識流動不息也。）</p>

**來源：丁福保佛學大辭典**

<p>【術語】天台所立法華迹門十妙之第九。受如來之法者，助如來之化者，總為如來之眷屬。分別之有五種：一理性眷屬，眾生與佛，本來一如，理性平等，自然相關。是不關於結緣，雖不結緣，皆是子也。二業生眷屬，由往昔聞法之善業，今生於佛世受道得度者。於大通佛所結緣，爾來至今日為受化之眾生是也。三願生眷屬，嘗起生於此佛出世之誓願，由此宿願而今或為親，或為怨，見佛聞法者。四神通眷屬，先世既值佛而發真見諦，而生猶未盡，或在上界，或在他方，今聞佛之出世以通力來生此界，或為親，或為怨，以輔佛之行化，自斷餘殘之惑者。五應生眷屬，既斷無明之惑，得法身之本，能起應入於生死，導引眾生，使向於佛道者，如摩耶是千佛之母，羅睺羅是千佛之子，諸聲聞悉內秘外現，皆是法身之菩薩應緣而生者，故云應生。玄義六下曰：「譬如父母遺體，攬此成身得為天性。性親愛，故名眷。更相臣順，故名屬。行者亦然。受戒之時說此戒法授於前人，前人聽聞即得發戒，師弟所由生也。禪亦如是，授安心法，如教修行，即得發定，是為我師。我是弟子，慧亦如是。說諸法門轉入人心，由法成親，親故則信，信故則順，是名眷屬也。」</p>

**來源：佛光大辭典**

<p>為天台宗所立法華‘蹟門十妙’之第九妙。指昔時曾受教于如來之法，而今前來輔助如來之教化者；此等如來之眷屬共分為五類，一一類皆為不可思議，故稱眷屬妙。即：(一)理性眷屬，指一切眾生；蓋眾生與佛，體性一如，平等無別，故無論結緣不結緣，皆為佛子。(二)業生眷屬，指由宿昔聞法之善業，而今世值佛受教得度者；此等眾生系于昔時與大通佛結緣，故于今來此受化。(三)願生眷屬，指曾發宿願，願生于此佛出世時之眾生；此等眾生，依此宿願而今來此，無論為親或為怨，皆得見佛聞法。(四)神通眷屬，指先世曾值佛而發真見諦之眾生；然此眾生，猶未斷盡煩惱，仍須再度受生，故或在上界，或在他方，而今聞佛出世，或以願力，或以神通力來生此界，無論為親或為怨，皆以輔助佛之行化，斷除餘惑而出三界。(五)應生眷屬，指已斷除無明惑而得法身根本，復以應化身入于娑婆，導引眾生，使向佛道者；如佛母摩耶夫人、佛子羅侯羅，乃至諸聲聞等，悉是內秘外現，皆為法身之菩薩應緣而來此世者。﹝法華玄義卷六下﹞</p>
