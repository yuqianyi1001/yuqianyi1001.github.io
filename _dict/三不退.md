---
title: 三不退
source: deerpark.app
---

### 陳義孝佛學常見辭彙

一、位不退，既修得之位不退失；二、行不退，於所修之行法不退失；三、念不退，於正念不退轉。



**來源：三藏法數**

﹝出觀經妙宗鈔﹞ 〔一、位不退〕，謂別教菩薩從初住位中斷見惑，二住至七住位中斷思惑，則永不退失超凡之位，故名位不退。（初住即十住，發心住、治地住、修行住、生貴住、方便具足住、正心住、不退住、童真住、法王子住、灌頂住也。） 〔二、行不退〕，謂別教菩薩從八住已去，至十行位中，伏斷塵沙之惑，則永不退失菩薩之行，故名行不退。（十行者，歡喜行、饒益行、無瞋恨行、無盡行、離癡亂行、善現行、無著行、尊重行、善法行、真實行也。） 〔三、念不退〕，謂別教菩薩從初地已去，破無明惑，則永不退失中道正念，故名念不退。



### 丁福保佛學大辭典

【名數】一位不退，既修得之位次不退失也。二行不退，於所修之行法不退失也。三念不退，於正念不退轉也。此三不退配於菩薩之行位，依諸宗而異。據法相大乘，則依萬劫修因，入十住之位，雖識觀成就，無復退墮惡業流轉生死之位，謂之位不退。既入初地成就真唯識觀於利他之行不退失，謂之行不退。八地已去，得無功用智念念入真如海，謂之念不退（西方要決之十住毘婆沙論）。又天台一家，自別教之初住至第七住為位不退，此間斷見思之惑，而永超三界之生死也。自第八住至十迴向之終為行不退，此間破塵沙之惑，而不退失利他也。初地以上為念不退，斷無明之惑，而不失中道之正念也。如配之於圓教，則自初信至第七信為位不退，自第八信至第十信之終為行不退，初住已上為念不退。觀經妙宗鈔下曰：「若破見思名位不退，則永不失超凡假。伏斷塵沙名行不退，則永不失菩薩之行。若破無明名念不退，則不失中道正念。」

【名數】見不退條。

參照：<a href="/dict/不退">不退</a>



### 佛光大辭典

修行佛道之過程中，以既得悟之功德而入于不退失之地位，稱為不退。三不退，即位不退、行不退、念不退。(一)位不退，既修得之位不退失。(二)行不退，于所修之行法不退失。(三)念不退，于正念不退轉。此三不退配以菩薩之行位，諸宗說法不一。法相宗以依萬劫修因入十住之位，成就唯識觀，無復退墮惡業流轉生死之位，稱為位不退；既入初地，成就真唯識觀，于利他之行不退失，稱為行不退；八地以上，得無功用之智，念念入真如海，于定散中恆常自在，稱為念不退。天台宗則以別教之初住至第七住為位不退，于此間斷滅見思之惑而永超三界之生死；以第八住至十回向之終為行不退，于此間破除塵沙之惑而不退失利他之心；以初地以上為念不退，此時既斷無明之惑，永不退失中道之正念。如配以圓教，則初信至第七信為位不退；第八信至第十信之終為行不退；初住以上為念不退。

另據吉藏之法華義疏卷一載，三不退之異說有四：(一)十住位中，第七住以上之菩薩不再退轉二乘地，稱位不退；十地之中，第七地菩薩所作之修行不再退轉，稱行不退；第八地以上之菩薩入無功用道，自然進道而不動念，稱念不退。(二)外凡六心稱為位退，七心以上稱位不退，餘二者如同前釋。(三)習種性，稱位不退；道種性，解行純熟，稱行不退；初地以上得無生忍，不復生心動念，稱念不退。(四)十信十住是信不退，十行是位不退，十回向是行不退，十地是念不退。三不退若加上處不退，即為四不退。﹝法華義疏卷二、維摩經略疏卷一、法華玄義卷四上、法華文句記卷二中﹞（參閱‘不退’984）


