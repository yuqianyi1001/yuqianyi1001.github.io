---
title: 三宗
source: deerpark.app
---

**來源：三藏法數**

<p>﹝出宗鏡錄﹞ 宗，猶派也。圭峰密禪師云：大乘經教，統唯三宗。 〔一、法相宗〕，謂此宗說一切有漏妄法及無漏淨法，無始時來，各有種子，在阿賴耶識中，遇緣熏習，即各從自性而起，都不關涉真如。故於色心諸法，而建立種種名相，是名法相宗。（梵語阿賴耶，華言藏識，即第八識也。） 〔二、破相宗〕，謂此宗一向說凡聖染淨之法，一切皆空，本無所有；設見一法過涅槃者，亦如夢如幻。彼且本不立真，何況於妄？真妄名相，一切俱無，故名破相宗。（梵語涅槃，華言滅度。） 〔三、法性宗〕，謂此宗說依真起妄，蓋真如不變，不礙隨緣，如云：法身流轉五道，如來藏受苦樂等。若悟妄即真，如云：知妄本自真，見佛即清淨等，是名法性宗。（五道者，天道、人道、餓鬼道、畜生道、地獄道也。）</p>

**來源：丁福保佛學大辭典**

<p>【名數】是永明所立，單於大乘判定其宗旨。一法相，謂一切染淨諸法，無始時來，各有種子在阿賴耶識中，遇緣而由各自種子起，萬法條然，因之於色心諸法建立種種名相者。如深密，唯識等之所明是也。二破相，謂一切染淨之法，悉為因緣生，以因緣生故無自性，如夢如幻，諸法唯是空，即空亦為空，有相空相共破者。如般若，中論等之所明是也。三法性，謂法性隨緣而為萬法，如水起波，萬法即一味之法性，如波即是水者。如是萬法即法性，故如法相宗萬法非有，法性即萬法，故如破相宗萬法亦非空。如楞伽，起信等之所明是也。此三宗如其次第為有空中，與圭峰所立五教中之後三者同。見五教條。</p><p>參照：<a href="/dict/五教">五教</a></p><p>【術語】空，假，不空假也。齊書周顒傳：「顒汎涉百家，長於佛理。著三宗論，立空假名，立不空假名；設不空假名難空假名，設空假名難不空假名；假名空難二宗，又立假名空。西涼州智林道人遺顒書曰：此義旨趣，似非始開。妙聲中絕，六七十載。貧道年二十時，便得此義，竊每歡喜，無與共之。年少見長安耆老多云：關中高勝，乃舊有此義。當法集盛時，能深得斯趣者，本無多人，過江東略是無一。貧道捉麈尾來四十餘年東西講說，謬重一時，餘義頗見宗錄。唯有此塗白黑，無一人得者。為之發病，非意此音猥來入耳，始是真實行道，第一功德。其論見重如此。」</p>

**來源：佛光大辭典**

<p>(一)華嚴宗之宗密將大乘佛教總分為法相、破相、法性等三宗。(一)法相宗，此宗主張一切有漏妄法及無漏淨法無始以來，各有種子在阿賴耶識中，遇緣燻習。即各從自性而起，都不關涉真如，故于色心諸法建立種種名相，如五位百法、三性二無我、四智三身等教義。即指瑜伽宗、唯識宗等。于華嚴宗之五教判中，法相宗相當于始教之相始教。(二)破相宗，此宗主張凡聖染淨之法一切皆空本無所有，設見一法過涅者，亦如夢如幻，故以四句百非、八不中道、無所得等教義破一切之法相，即指三論宗。于五教判中，相當于始教之空始教。(三)法性宗，此宗主張依真起妄，真如不變，不礙隨緣，如雲法身流轉五道、如來藏受苦樂等，若悟妄即真，則真妄不二。並謂一切眾生之心非因斷惑方得清淨，而系本來即清淨者，此一眾生心即是法性。指華嚴宗、天台宗。于五教判中，相當于終、頓、圓等三大乘教。宗密更就三宗性質之別而舉出法性、法相之十異，與法性、破相之五異，由之而判定法性宗之超勝于前二宗。﹝圓覺經略疏卷上、宗鏡錄卷五﹞</p><p>(二)指律宗所立之實法宗、假名宗、圓教宗等三宗。(一)實法宗，指薩婆多有部宗，主張一切諸法實有。(二)假名宗，指成實宗，主張諸法假名而非實有。(三)圓教宗，指唯識圓教。（參閱‘化教’1327、‘制教’3087）</p>
