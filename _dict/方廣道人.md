---
title: 方廣道人
source: deerpark.app
---
### 佛光大辭典

指大乘中附佛法之外道。方廣，即方正廣大之意，系指大乘。道人，即‘學道之人’意。自語義而言，系指大乘之學者；但據大智度論卷一載，方廣道人乃誤解大乘空之真義，而主張虛無主義之一派。小乘犢子部立補特伽羅說，承認有我之實體；大乘之方廣道人則執著于空之思想（即惡取空），不承認因果。以上二者均為附于佛法之外道，應視為佛教內非佛教之教派。﹝華嚴經疏卷二十八、摩訶止觀卷十、三論玄義﹞



### 丁福保佛學大辭典

【術語】小乘中附佛法之外道曰犢子道人，大乘中附佛法之外道曰方廣道人。惡執大乘方廣之空理，而墮於空見者也。智度論一曰：「更有佛法中方廣道人，言一切法不生不滅，空無所有，譬如兔角龜毛常無。」止觀十曰：「又方廣道人，自以聰明讀佛十喻。自作解云：不生不滅，如幻如化，空幻為宗。龍樹斥云：非佛法方廣所作，亦是邪人法也！」三論玄義曰：「二學大乘者，為方廣道人，執於邪空，不知假有，故失世諦。既執邪空，迷於正空，亦喪真矣。」



