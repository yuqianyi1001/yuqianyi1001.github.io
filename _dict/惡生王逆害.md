---
title: 惡生王逆害
source: deerpark.app
---

**來源：丁福保佛學大辭典**

<p>【故事】西域記六云：「初勝軍王（波斯匿王）嗣位，求婚於釋種，釋種鄙其非類，欺以家人女，重禮而嫁之。勝軍王立為正后。其產生之男為毘盧釋迦王。毘盧釋迦欲就舅氏受業，至此城，見新講堂，就中憩駕。諸釋聞之，逐罵曰：卑賤婢子，敢居此室。此室者，諸釋所建，擬佛之居。毘盧釋迦嗣位後，追復先辱，便興甲兵，云云。」經律異相七，引釋迦畢罪經（今不傳）曰：「波斯匿王新紹王位，遣使迦毘羅衛求婚，諸釋五百集會，皆大瞋恚。曰：吾家大姓，緣何而與婢子結婚？時摩訶男，告諸釋曰：波斯匿王為人暴惡，或能壞吾國界。時摩訶男之婢生一女，面貌端正，沐浴衣被，與彼波斯匿王，言此我女也，可以成親。王喜，拜此女為第一夫人（即末利夫人）。後，生一男兒，集相師使作名。相師曰：求夫人時，諸釋共議與不與，彼此流離，今以太子名流離。」毘奈耶雜事七曰：「劫毘羅城釋子大名（即摩訶男）有一婢名明月，常使出園中探華。日日常採多華，結鬘獻於大名。大名褒之，號此女曰勝鬘。後此女遇佛世尊入城乞食，深起敬心，以自飯食奉施之，誓願言：願我此福捨婢身，永獲大富貴。後彼勝光王（即舍衛國波斯匿王）出遊獵，乘馬奔逸，遂至劫毘羅國，入彼大名園。勝鬘見之，種種方便給事於王。王感其機智，請之於大名。將歸立為第二夫人。後生一子，即惡生太子也。後惡生太子，與大臣子苦母（與太子同日生）出城遊獵，至劫毘羅城，入釋迦園，諸釋子大辱之。惡生還憍薩羅城，告左右曰：汝等憶持，父王沒後，我紹位時，告我此事。苦母曰：善哉太子，快出此語，願堅其心。紹位時，我當為說。後，惡生太子起逆害心，與長行大臣謀放逐父婆波斯匿王，自紹王位。時苦母白王言：大王顧念諸釋子怨不？王於是興兵滅諸釋。」涅槃經十六曰：「琉璃太子，以愚痴故，廢其父王，自立為主。復念宿嫌，多害釋種。取萬二千釋種諸女，刵劓耳鼻，斷截手足，推之坑塹。」</p>
