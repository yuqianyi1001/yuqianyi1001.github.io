---
title: 十法界
source: deerpark.app
---

### 陳義孝佛學常見辭彙

地獄、餓鬼、畜生、阿修羅、人、天、聲聞、緣覺、菩薩、佛。前六是六凡，後四是四聖。



### 三藏法數

﹝出佛祖統紀﹞ 法界者，諸佛眾生之本體也。然四聖六凡，感報界分不同，故有十法界焉。（四聖者，佛、菩薩、緣覺、聲聞也。六凡者，天、人、阿脩羅、餓鬼、畜生、地獄也。） 〔一、佛法界〕，佛，梵語具云佛陀，華言覺。覺具三義：一者自覺，謂悟性真常，了惑虛妄；二者覺他，謂運無緣慈，度有情眾；三者覺行圓滿，謂萬行具足，為三界師，是名佛法界。（三界者，欲界、色界、無色界也。） 〔二、菩薩法界〕，菩薩，梵語具云菩提薩埵，華言覺有情。謂自行成就，而能覺悟一切眾生，是名菩薩法界。 〔三、緣覺法界〕，緣覺者，謂稟佛教法，觀十二因緣，覺悟真空之理，是名緣覺法界。（十二因緣者，一無明、二行、三識、四名色、五六入、六觸、七受、八愛、九取、十有、十一生、十二老死也。） 〔四、聲聞法界〕，聲聞者，謂聞佛聲教，依四諦法而修證真空，是名聲聞法界。（四諦者，苦諦、集諦、滅諦、道諦也。） 〔五、天法界〕，天者，天然自然，樂勝身勝，清淨光明，世間無比。三界共有二十八天。因修上品十善，兼修禪定，感報而生，是名天法界。（二十八天者，欲界有六天：四天王天、忉利天、夜摩天、兜率天、化樂天、他化自在天也。色界有十八天：初禪有三天，梵眾天、梵輔天、大梵天；二禪有三天，少光天、無量光天、光音天；三禪有三天，少淨天、無量淨天、遍淨天；四禪有九天，無雲天、福生天、廣果天、無想天、無煩天、無熱天、善見天、善現天、色究竟天也。無色界有四天：空處天、識處天、無所有處天、非非想處天也。十善者，不殺、不盜、不邪婬、不妄語、不兩舌、不惡口、不綺語、不貪、不瞋、不邪見也。謂之上品者，以作善時，於欲作正作，作已三時之中，心俱不悔也。） 〔六、人法界〕，人者，忍也。於世違順之境，皆能安忍也。謂人生於四洲之中，能行仁義禮智信之五常，能持不殺、不盜、不邪婬、不妄語、不飲酒之五戒，具修中品十善，感報而生，是名人法界。（四洲者，東弗于逮、南閻浮提、西瞿耶尼、北鬱單越也。中品者，謂於作善已後，起少悔之心也。） 〔七、阿脩羅法界〕，梵語阿脩羅，華言非天。淨名疏云：此神果報最勝，鄰次諸天，而非天也。在因之時，懷猜忌心，雖行五常，欲勝他故，作下品十善，感報而生，是名阿脩羅法界。（下品者，謂於作善之時，即生悔心也。） 〔八、鬼法界〕，謂此鬼類，遍於諸趣。有福德者作山林塚廟神，無福德者居不淨處，不得飲食，受苦無量。在因之時，諂誑心意，作下品五逆十惡，感報而生，是名鬼法界。（下品者，謂作惡之時，即能悔也。五逆者，弒父、弒母、弒阿羅漢、破和合僧、出佛身血也。十惡者，一殺生、二偷盜、三邪婬、四妄語、五兩舌、六惡口、七綺語、八貪、九瞋、十邪見也。） 〔九、畜生法界〕，畜生者，亦云旁生。此類遍在諸處，披毛戴角，鱗甲羽毛，四足多足，有足無足，水陸空行，互相吞噉，受苦無窮。宿由愚癡貪欲，作中品五逆十惡，感報而生，是名畜生法界。（旁生者，謂其身形橫生也。中品者，謂作惡已後，起少悔心也。） 〔十、地獄法界〕，地獄者，在地之下也。謂八寒、八熱等獄，其中眾生，受苦無窮，經劫無量。因作上品五逆十惡重罪，感報而生，是名地獄法界。（八寒者，頞浮陀獄、泥賴浮陀獄、阿吒吒獄、阿波波獄、嘔喉獄、鬱波羅獄、波頭摩獄、芬陀利獄也。八熱者，想獄、黑繩獄、堆壓獄、叫喚獄、大叫喚獄、燒炙獄、大燒炙獄、無間獄也。劫，梵語具云劫波，華言分別時節。上品者，謂人作惡，於欲作、正作、作已，三時之中，俱不能悔也。）



### 丁福保佛學大辭典

【名數】華嚴家為分別圓融無礙之義相而立四法界，天台家為差別塵沙之事相而立十法界，對配之，即橫竪之二門也（四橫十竪）。十法界者：一、佛法界，自覺覺他覺行共滿之境界也。二、菩薩法界，為無上菩提修六度萬行之境界也。三、緣覺法界，為入涅槃修十二因緣觀之境界也。四、聲聞法界，為入涅槃，依佛之聲教修四諦觀法之境界也。五、天法界，修上品十善，兼修禪定，生於天界，受靜妙之樂之境界也。六、人法界，修五戒及中品十善，受人中苦樂之境界也。七、阿修羅法界，行下品十善得通力自在之非人境界也。八、鬼法界，犯下品五逆十惡，受飢渴苦之惡鬼神境界也。九、畜生法界，犯中品五逆十惡，受吞噉殺戮苦之畜類境界也。十，地獄法界，犯上品五逆十惡，受寒熱叫喚苦之最下境界也。要之感報之界分有十種不同，故謂之十法界。十法界之事經論無明說。此天台大師依經論之意而立，該收一切有情界之一種法門也。釋十法界之字者，如止觀五曰：「法界者三義，十數是能依，法界是所依，能所合攝故言十法界。又此十法各各因各各果，不相混濫，故言十法界。又此十法一一當體皆是法界，故言十法界。」

【名數】顯教依法華經以地獄、餓鬼、畜生、阿修羅、人、天之六凡與聲聞、緣覺、菩薩、佛之四聖為十法界，密教依理趣釋經以地、鬼、畜、人、天之五凡與聲、緣、菩、權佛、實佛之五聖為十法界。


