---
title: 七難
source: deerpark.app
---

**來源：三藏法數**

﹝出觀音玄義疏﹞ 難即厄難，苦惱之處也。謂火有焦身絕命之憂，故為初難。水有沉有浮，故為二難。羅剎雖暴，緩於火水，故為三難。刀杖非隨得隨戮，必須研罪虛實，故為四難。鬼取非的，命衰逢害，故為五難。枷鎖繫身，未為失命，故為六難。怨賊覓寶，與寶即脫，故為七難。而此七難，一一皆有果報惡業煩惱三種，今但明人中果報之一種也。有以羅剎難中，風難足為八難者，非也。 〔一、火難〕，觀音經云：若有持是觀世音菩薩名者，設入大火，火不能燒。蓋持者口為誦持，心為秉持，言其執持，無少懈也。設入者，不定之辭，若人遭此難者，一心稱名，必得解脫。如應驗傳云：晉元康中竺長舒居於洛陽時，為延火將及草屋，在於下風，豈有免理。一心稱菩薩名，即風回火轉。狹識淺見者以為偶爾，後因風燥之日，故擲火燒之，三擲三滅，其人即叩頭謝罪。如此應驗，非一而已。 〔二、水難〕，經云：若為大水所漂，稱其名號，即得淺處。蓋水言大，而不言小者，小不為難也。若遭此難，稱菩薩名，即得淺處。如應驗傳云：海鹽郡有溺水者，同伴皆沉，此人稱觀世音菩薩，忽遇得一石，困倦如眠，夢見兩人乘船喚入，即時覺悟。開眼果見人船送至岸上，則不復見矣。 〔三、羅剎難〕，梵語羅剎，華言暴惡。經云：若有眾生，為求金銀等寶，入於大海，假使黑風吹其船舫，漂墮羅剎鬼國；其中若有一人，稱觀世音菩薩名者，是諸人等，皆得解脫羅剎之難。蓋羅剎者，食人鬼也。一人稱名，悉得解脫者，憂慼休咎，眾所共之，口不同稱，心亦覓福，故獲均濟。如應驗傳云：外國百餘人從師子國泛海向扶南，忽遇惡風，漂墮鬼國。其羅剎鬼便欲盡食，一船眾人皆稱觀音。中有一小乘沙門，不信觀音，不肯稱名。鬼即索此沙門。沙門學稱菩薩名號，亦得免脫。（梵語沙門，華言勤息。） 〔四、刀杖難〕，經云：若復有人，臨當被害，稱觀世音菩薩名者，彼所執刀杖，尋段段壞，而得解脫。如應驗傳云：晉太元中，彭城有一人，被枉問為賊。臨刑，將舊所供養觀音金像，帶在髻中。後伏法刀下，但聞金聲，刀即三折，頭終不傷。解髻看像，像有三痕，由是得脫。 〔五、鬼難〕，經云：若三千大千國土，滿中夜叉羅剎，欲來惱人，聞其稱觀世音菩薩名者，是諸惡鬼尚不能以惡眼視之，況復加害。蓋鬼所以畏觀音名者，以觀音有威有恩，若非懷恩，則是畏威；聞名尚不能惡眼相視，豈復生於傷害之心耶？（三千者，小千、中千、大千也。今言三千大千者，總別兼稱也。梵語夜叉，華言勇健。） 〔六、枷鎖難〕，經云：若復有人，若有罪，若無罪，杻械枷鎖，檢繫其身，稱觀世音菩薩名者，皆悉斷壞，即得解脫。蓋杻械枷鎖，刑獄之具也。繫即繫縛，檢即封檢。其人若能稱觀世音菩薩者，重關自開，鐵木斷壞。如應驗傳云：蓋護山陽人，繫獄應死。三日三夜，稱菩薩名，心無間息。即見觀音放光照之，鎖脫關開，尋光而去，行二十里光明方息。 〔七、冤賊難〕，經云：有一商主，將諸商人，齎持重寶，經過險路，遇諸冤賊，乃至其中一人作是唱言：諸善男子，勿得恐怖，汝當一心稱觀世音菩薩名號。眾商人一稱其名故，即得解脫。蓋冤本奪命，賊本求財，今冤為賊，必財命兩圖。由菩薩力，故得解脫。如應驗傳云：僧慧達於晉隆安二年，北隴上掘甘草，于時羆餓捕人食之。達為羆人所獲，閉在柵中，擇肥者先食。達即一心稱名誦經，餘人已盡，唯達并一小兒，準擬明日命盡，達竟夜稱誦不輟。向曉羆來取之，忽見一虎，從草跳出咆吼，羆人驚走，虎因齧柵，作一穴而去，達將小兒，走竄得免。



### 丁福保佛學大辭典

【名數】仁王經受持品，佛為十六大國王說，若國土中有七難，則宜講讀仁王經，滅七難，生七福。一、日月失度難，二、星宿失度難，三、災火難，四、雨水難，五、惡風難，六、亢陽難，七、惡賊難。藥師經謂國起七難時，國王宜發大赦，依前所說之供養法供養藥師如來，則國土安穩。一人民疾疫難，二他國侵逼難，三自界叛逆難，四星宿變怪難，五日月薄蝕難，六非時風雨難，七過時風雨難。法華經普門品說觀音之威神力能滅眾生之諸難。天台之觀音義疏上以七難科之：一火難，二水難，三羅剎難，四王難，五鬼難，六枷鎖難，七怨賊難。



### 佛光大辭典

即七種災難。(一)仁王般若經卷下受持品所載之七難，即：(一)日月失度難，日月之運行失時，或赤日出、黑日出，或日蝕無光。(二)星宿失度難，二十八宿失度，金星、彗星等諸星各各變現。(三)災火難，即大火燒國，萬姓燒盡。(四)雨水變異難，即大水漂沒百姓。(五)惡風難，大風吹殺萬姓，國土、山河、樹木一時滅沒。(六)亢陽難，即百草亢旱，五谷不登。(七)惡賊難，四方賊來侵國，刀兵劫起。

(二)藥師琉璃光如來本願功德經亦說七難，即：(一)人眾疾疫難，(二)他國侵逼難， (三)自界叛逆難，(四)星宿變怪難，(五)日月薄蝕難，(六)非時風雨難，(七)過時不雨難。

(三) 法華經普門品亦載七難，即：火難、水難、羅剎難、刀杖難、鬼難、枷鎖難、怨賊難。

(四) 依陀羅尼集經卷十所載之七難為：王難、賊難、水難、火難、羅剎難、荼枳你鬼難、毒藥難。


