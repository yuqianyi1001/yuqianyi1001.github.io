---
title: 八相成道圖畫
source: deerpark.app
---
### 丁福保佛學大辭典

【圖像】有部毘奈耶雜事三十八曰：「爾時世尊纔涅槃後，大地震動，時大迦攝波作是念：此未生怨王，勝身之子，信根初發，彼若聞佛入涅槃者，必嘔熱血而死，我今宜設方便。作是念已，即命城中行雨大臣，仁今知不，佛已涅槃，未生怨王信根初發，彼若聞佛入涅槃者，必嘔熱血而死。我今宜可豫設方便，即依次第而為陳說。仁今疾可詣一園中，於妙堂殿如法圖畫佛本因緣。菩薩昔在覩史天宮，將欲下生，觀其五事，託生母胎。既誕之後，踰城出家，苦行六年，坐金剛座菩提樹下成等正覺。（中略）於諸方國，在處化生，利益既周，將趣圓寂，遂至拘尸那城娑羅雙樹，北首而臥入大涅槃。如來一代所有化迹，既圖畫已，白王觀其圖畫。（中略）行雨大臣一如尊者所教之事，次第作已。（中略）王至園所，見彼堂中圖畫新異，始從誕生，乃至倚臥雙林。王問臣曰：豈可世尊入涅槃耶？是時行雨默然無對。王見是已，知佛涅槃，即便號咷悶絕，宛轉於地。」是為圓通八相成道之濫觴，世之為涅槃像者，基因於此。



