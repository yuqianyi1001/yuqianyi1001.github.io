---
title: 耆闍崛
source: deerpark.app
---
### 丁福保佛學大辭典

【地名】梵音Gṛdhrakūṭa。耆闍崛者巴利音Gijjakūṭa。又曰伊沙堀，揭梨駄羅鳩胝，姞栗陀羅矩吒。山名。譯曰鷲頭，鷲峰，靈鷲。山頂似鷲，又山中鷲多，故名。在中印度摩揭陀國王舍城之東北，釋尊說法之地。智度論三曰：「是山頂似鷲，王舍城人，見其似鷲故，共傳言鷲頭山，因名之為鷲頭山。復次王舍城南，尸陀林中，多諸死人，諸鷲常來噉之，還在山頂，時人便名鷲頭山。此山五山中最高大，多好林水，聖人住處。」法華文句一上曰：「耆闍崛山，此翻靈鷲，亦曰鷲頭，云狼迹。」玄應音義六曰：「耆闍崛山，或言伊沙堀山，或言揭梨駄羅鳩胝山，若訛也。正言姞栗陀羅矩吒山，此翻云鷲臺，又云鷲峰。言此山既栖鷲鳥，又類高臺也。舊譯云鷲頭，或云鷲峰者，一義也。」西域記九曰：「如來御世，垂五十年，多居此山，廣說妙法。」翻梵語曰：「耆闍崛，應云耆闍崛多。譯曰：耆闍，鷲。崛多，頭。」



