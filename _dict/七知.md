---
title: 七知
source: deerpark.app
---

**來源：三藏法數**

<p>﹝亦名大乘七丈夫，出涅槃經﹞ 七知者，謂佛於涅槃會上，告諸菩薩住於大乘知七善法，名具足梵行是也。（梵語涅槃，華言滅度。菩薩，梵語具云菩提薩埵，華言覺有情。） 〔一、知法〕，知法者，謂知十二部經能詮之法也。（十二部經者，一契經、二重頌、三諷頌、四因緣、五本事、六本生、七希有、八譬喻、九論議、十自說、十一方廣、十二授記也。） 〔二、知義〕，知義者，謂知十二部經中，一切文字語言所詮之義理也。 〔三、知時〕，知時者，謂善知如是時中，任修寂靜。如是時中，任修精進。如是時中，任修捨定。如是時中，任供養佛。如是時中，任供養師。如是時中，任修布施忍辱，乃至般若等也。（任者，堪也，當也。） 〔四、知足〕，知足者，謂於飲食、衣藥、行、住、坐、臥、睡寤、語默之類，常知止足也。 〔五、知自〕，知自者，謂自知我有如是信、如是戒、如是多聞、如是捨、如是慧、如是正念、如是善行，皆悉明了也。 〔六、知眾〕，知眾者，謂知如是等是剎利眾、婆羅門眾、居士眾、沙門眾，應知是眾，如是行來、如是坐起、如是說法、如是問答，皆悉明了也。（剎利，梵語具云剎帝利，華言田主，王種也。梵語婆羅門，華言淨行。梵語沙門，華言勤息。） 〔七、知人尊卑〕，知人尊卑者，人有二種：一者信，二者不信。信者為善人，知其為尊。不信者為惡人，知其為卑。又如二乘之人，但能自度，不能度人，知其為卑。若菩薩之人，不願自度，但求度他，而能以慈悲之心，利益安樂一切眾生，則知其為尊也。（二乘者，聲聞乘、緣覺乘也。）</p>

**來源：丁福保佛學大辭典**

<p>【名數】在涅槃會上，住於大乘知七善法，具足梵行也。一、知法，知十二部經能詮之法。二、知義，知經中一切文字語言所詮之義理。三、知時，知可修寂靜，精進，捨定，供養佛師，布施，忍辱，般若等之時。四、知足，於飲食，衣藥，行，住，坐，臥，知止足。五、知自，知悉自己之戒，多聞，慧，正念，善行等。六、知眾，知分別剎利，婆羅門，居士，沙門之眾而為應機之說法問答。七、知人尊卑，知信者不信者之別，又知自度他度之尊卑。</p>

**來源：佛光大辭典**

<p>據北本涅經卷十五梵行品載，佛于涅會上，告諸菩薩，住于大乘，知七善法，稱為具足梵行。七知即：(一)知法，知十二部經能詮之法。(二)知義，知經中一切文字語言所詮之義理。(三)知時，知可修寂靜、精進、舍定、供養佛師、布施、忍辱、般若等之時。(四)知足，于飲食、衣、藥、行、住、坐、臥等，知所止足。(五)知自，知悉自己之戒、多聞、慧、正念、善行等。(六)知眾，知分別剎利、婆羅門、居士、沙門之眾，而為應機之說法問答。(七)知人尊卑，知信者與不信者之別，又知自度與他度之尊卑。（參閱‘七妙法’98）</p>
