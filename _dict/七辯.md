---
title: 七辯
source: deerpark.app
---
### 三藏法數

﹝出華嚴經疏﹞ 〔一、捷辯〕，謂菩薩智慧，通達諸法，名字分別無滯，捷如影響，故名捷辯。（菩薩，梵語具云菩提薩埵，華言覺有情。） 〔二、迅辯〕，謂菩薩明於事理，心無疑暗，善赴機緣，隨問即答，語言迅疾，猶若懸河，故名迅辯。 〔三、應辯〕，謂菩薩以一切文字名義，莊嚴種種法語，應時應機，無有差異，隨其所問，應答無窮，故名應辯。 〔四、無[路-各+束]謬辯〕，謂菩薩隨一切眾生根性，所樂聞法而為說之。皆契真理，無有差失，故名無[路-各+束]謬辯。 〔五、無斷盡辯〕，謂菩薩於一字中能說一切字，一語中能說一切語，一法中能說一切法，相續連環不斷，故名無斷盡辯。 〔六、多豐義味辯〕，謂菩薩能知名數事理，其義無礙，其味無窮，答問辯說，皆無有量，故名多豐義味辯。 〔七、最上妙辯〕，謂菩薩所說諸法，分別明了，清徹遠聞，聲如頻伽，眾生樂聽，最勝無比，故名最上妙辯。（頻伽，梵語具云迦陵頻伽，華言妙聲鳥。）



### 丁福保佛學大辭典

【名數】見七種辯條。

參照：<a href="/dict/七種辯">七種辯</a>



