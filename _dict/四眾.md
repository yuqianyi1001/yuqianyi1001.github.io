---
title: 四眾
source: deerpark.app
---
### 佛光大辭典

梵語catasraḥ parṣadaḥ，巴利語catasso parisā。(一)指構成佛教教團之四種弟子眾。又稱四輩、四部眾、四部弟子。即比丘、比丘尼、優婆塞、優婆夷；或僅指出家四眾，即比丘、比丘尼、沙彌、沙彌尼。﹝中阿含卷二十二穢品經、法華經卷一、四輩經﹞

(二)指列座于佛陀說法會上聽法之四類大眾，即：(一)發起眾，指能鑑知時機發起集會，或發起瑞相、問答等，以安排佛陀說法者。如法華經卷一方便品載，舍利弗曾三次請佛說法。(二)當機眾，指宿緣純熟，適聞正教，而于會座上得度者。即聽聞經法立受證悟之益者。(三)影響眾，指從他方佛土來助佛陀教化之古往諸佛菩薩，隱其圓極之果而示現當機眾之形相，如影之隨形，如響之應聲，以匡輔法王，莊嚴法座。(四)結緣眾，指宿善福薄根機下劣者，雖未獲立即證悟之益，然以見佛聞法之故，已結下將來得度之因緣。﹝法華文句卷二下、大明三藏法數卷十五﹞

(三)指阿育王時代，佛法之大眾共分為四類，此四眾因共議大天五事而形成上座部與大眾部。四眾即：(一)龍象眾，又稱大國眾，指大天之流，即引發論爭者。(二)邊鄙眾，又稱外邊眾，指大天之門徒。(三)多聞眾，指持戒廣學之凡夫，集眾援助上座。(四)大德眾，指四果之聖眾。此外，異部宗輪論述記除上記之外，尚有二種解說。﹝部執異論、異部宗輪論、三論玄義檢幽集卷五﹞

(四)指人、天、龍、鬼之四眾。又稱四輩。



### 三藏法數

﹝出法華文句﹞ 〔一、發起眾〕，發起眾者，開端發起之眾也。謂激揚發動，使如來有所說，使大眾有所聞，乃至發起問答等是也。 〔二、當機眾〕，當機眾者，當座之機眾也。謂宿植德本，緣合時熟，不起于座，聞即得道也。（植者，種也。德本者，眾善之根本也。） 〔三、影響眾〕，影響眾者，謂古往諸佛、菩薩，隱其圓極之果，示同機眾，匡輔法王，如影之隨形，響之應聲；又如眾星遶月，雖無作為，而有大益也。（佛，梵語具云佛陀，華言覺。菩薩梵語具云菩提薩埵，華言覺有情。匡者，正也。輔者，助也。言古佛、菩薩，隱大現小，而來匡輔釋迦法王也。） 〔四、結緣眾〕，結緣眾者，謂結聞法因緣之眾也。蓋由過去根淺，三慧不生，現世雖見佛聞法，而未能獲益，但作未來得度因緣也。（三慧者，聞慧、思慧、修慧也。）



### 陳義孝佛學常見辭彙

１．指佛說法時聽者共有四眾，即一、發起眾，發起講經的人；二、當機眾，常時跟著佛的人，如千二百五十人是；三、影響眾，如他方來助佛宣揚佛法的菩薩；四、結緣眾，如一般下根的薄福眾生。２．指出家之四眾，即比丘、比丘尼、沙彌、沙彌尼。３．指僧俗四眾，即比丘、比丘尼、優婆塞、優婆夷。



### 丁福保佛學大辭典

【名數】一發起眾，如法華經會座因舍利弗三請，而發起本經之說法，擊揚發動，令如來有所說，是曰發起眾。二當機眾，正當座之機眾也，如諸聲聞正聞本經得證悟之益者。三影向眾，如文殊觀音來自他方，助佛化，莊嚴法座者。四結緣眾，薄福眾生，今無證悟之益，而結見佛聞法之因緣，作未來得道之因緣者。見法華文句二。

有僧伽之四眾：一比丘Bhikṣu，二比丘尼Bhikṣuṇi，三優婆塞Upāsaka，四優婆夷Upāsikā。藥師經曰：「若有四眾苾芻，苾芻尼，鄔波素迦，鄔波斯迦。」見法華玄贊一。

一比丘，二比丘尼，三沙彌Śrāmaṇera，四沙彌尼Srāmaṇerikā，即出家之四眾也。光宅法華疏一曰：「雖有天龍八部，莫過四類，出家四眾也。」

一龍象眾，大天之流也。二邊鄙眾，大天門徒也。三多聞眾，凡夫隨順學人聖者而多聞法者。四大德眾，即四果之聖眾也。見宗輪論述記。



