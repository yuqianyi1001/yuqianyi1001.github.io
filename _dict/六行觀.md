---
title: 六行觀
source: deerpark.app
---

### 法相辭典

★如世間道中說。



**來源：三藏法數**

﹝出禪波羅蜜次第法門﹞ 謂厭下苦麤障，欣上勝妙利，各有因果，依此六法修行，是名六行觀。 〔一、厭苦觀〕，謂思惟身中所起心數，緣於貪欲，不能出離，是為因苦。復思欲界報身，饑渴寒熱，病痛刀杖等種種所逼，是為果苦。苦因、苦果，皆須厭惡也。（心數者，受、想、行也。） 〔二、厭麤觀〕，謂思惟欲界五塵，能起眾惡，是為因麤，復思此身為三十六物屎尿臭穢之所成就，是為果麤。麤因、麤果，皆須厭惡也。（五塵者，色塵、聲塵、香塵、味塵、觸塵也。三十六物者，外相十二，謂髮、毛、爪、齒、眵、淚、涎、唾、屎、尿、垢、汗也。身器十二，謂皮、膚、血、肉、筋、脈、骨、髓、肪、膏、腦、膜也。內含十二，謂肝、膽、腸、胃、脾、腎、心、肺、生藏、熟藏、赤痰、白痰也。） 〔三、厭障觀〕，謂思惟煩惱障覆真性，不能顯發，是為因障。復思此身質礙，不得自在，是為果障。因障、果障、皆須厭惡也。 〔四、忻勝觀〕，謂既厭欲界下劣貪欲之苦，即忻初禪上勝禪定之樂，是為因勝。復厭欲界饑渴等苦，即忻初禪禪味之樂，是為果勝。得樂勝苦，皆須忻喜也。 〔五、忻妙觀〕，謂既厭欲界貪欲五塵之樂，心亂馳動為麤，即忻初禪禪定之樂，心定不動，是為因妙。復厭欲界臭穢之身為麤，即忻受得初禪之身，如鏡中像，雖有形色，無有質礙，是為果妙。得妙勝麤，皆須忻喜也。 〔六、忻出觀〕，謂既厭欲界煩惱蓋障，即忻初禪心得出離，是為因出。復厭欲界之身質礙不得自在，即忻初禪獲得五通之身自在無礙，是為果出。得出勝障，皆須忻喜也。（五通者，天眼通、天耳通、他心通、宿命通、神足通也。）



### 丁福保佛學大辭典

【名數】以有漏智次第斷下地之惑之法也。蓋三界分為九地，比較下地與上地，下地者麤也，苦也，障也，觀而厭之。上地者靜也，妙也，離也，觀而欣之。依此厭欣之力，次第斷下地之惑也。故亦謂之厭欣觀。但依如此上下對望之厭欣力，不能斷第九有頂地之惑，以彼為更宜對比之上地故也，斷有頂地之惑，必依觀四諦之無漏智。外道以此六行觀斷下地之修惑，乃至生有頂地（見惑非彼之所斷，又非受生之因）。佛在菩提樹下，以無漏道，斷有頂地之見修二惑，前亦先以此六行觀斷下八地之見修二惑也。是之謂五部合斷（五部者，分見惑於四諦而為四部，修惑為一部）。俱舍論二十四曰：「世俗無間及解脫道，如次能緣下地上地，為麤苦障及靜妙離。」輔行六曰：「言世智者，依於世禪六行厭欣。」



### 佛光大辭典

以有漏智次第斷除修惑之際所修厭下欣上之觀法。三界分為九地，比較上地與下地，下地為粗、苦、障，故觀而厭之；上地為靜、妙、離，故觀而欣之。依此欣上厭下之力，可次第斷除下地之惑，故又稱欣厭觀。

有部主張，行者入見道之前，可以六行觀斷除修惑之一分，而入于見道。據俱舍論卷二十四載，于無間道時，緣自地（自己現在之境位）與次下地之諸有漏法，觀粗、苦、障等三行相之一；于解脫道中，緣次上地之諸有漏法，觀靜、妙、離等三行相之一，如是則可斷除次下地之惑。合其上下，共須觀六行相，故稱六行觀。

另據禪波羅蜜次第法門卷五所載，厭下地之苦、粗、障，欣上地之勝、妙、出，依此六法修行，是為六行觀，其一一之觀法為：(一)厭粗觀，思惟欲界五塵能起眾惡，是為因粗。而此身為屎、尿等三十六種臭穢之物所成就，是為果粗。粗因粗果，皆須厭惡。(二)厭苦觀，思惟身中所起心數緣于貪欲，不能出離，是為因苦。而欲界報身常受飢渴寒熱、病痛刀杖等種種所逼，是為果苦。苦因苦果，皆須厭惡。(三)厭障觀，思惟煩惱障覆真性，是為因障。而此身質礙，不得自在，是為果障。因障果障，皆須厭惡。(四)欣勝觀，厭惡欲界下劣貪欲之苦，欣喜初禪上勝禪定之樂。(五)欣妙觀，厭惡欲界貪欲五塵之樂，心亂馳動，欣喜初禪禪定之樂，心定不動，是為因妙。厭惡欲界臭穢之身，欣喜受得初禪之身，如鏡中像，雖有形色，無有質礙，是為果妙。因妙果妙，皆可欣喜。(六)欣出觀，厭惡欲界煩惱蓋障，欣喜初禪心得出離，是為因出。厭惡欲界之身質礙不得自在，欣喜初禪獲得五通之身自在無礙，是為果出。因出果出，皆可欣喜。

依此上下對望之欣厭力，能斷下八地之惑，不能斷第九地（有頂地）之惑。斷有頂地之惑，必依觀四諦之無漏智，因無漏智勢力強，能對治自地之惑及上地之惑。此六法入觀之順序，系隨斷惑者之意而定，不必依無間道之厭粗觀與解脫道之欣靜觀對應之順序。唯識宗認為，六行觀能伏住煩惱，不令起現行，然無法斷除煩惱之種子。﹝俱舍論卷二十三、卷二十四、卷二十八、大毗婆沙論卷六十四、卷一六五、天台四教儀集注卷中本之四﹞


