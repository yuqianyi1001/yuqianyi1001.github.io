---
title: 蓮華夫人
source: deerpark.app
---

**來源：丁福保佛學大辭典**

<p>【本生】雜寶藏經一曰：「過去久遠時，雪山有一仙人，名提婆延，婆羅門種。婆羅門法不生男女，不得生天。此婆羅門常於石上小便，精氣流墮石宕，一雌鹿來舐小便處，便有娠。月滿，詣仙人窟下生一女子。蓮華裹其身，自母胎出，端正殊妙。仙人知是己子，取而蓄養。漸長大，腳蹈地處，皆出蓮華。烏提延王遊獵，見是女端正，乞之於仙人。便與王語言當生五百王子。王大夫人甚妒鹿女，其後鹿女不久生五百卵，盛之於篋中。大夫人取五百麵段以代卵處，以此篋擲棄恒河中。王問夫人生何物？答言純生麵段。王言仙人妄語。即下夫人之職，不更見王。時薩耽菩王在下流與諸婇女遊戲，見此篋來取之，於五百夫人，各與一卵。卵自開，中有童子，面目端正。養育長大，各皆有大力士力，建五百力士之幢。後薩耽菩王與烏提延王有隙，五百力士將軍眾伐烏提延王。王恐怖言：一力士猶不可當，況五百力士耶？又思念彼仙人能或解知。詣仙人所，乞攘卻國之大難。仙人言：五百力士，蓮華夫人之子，王今以蓮華夫人，乘大象上，著於軍陣前，彼自然服。即如仙人言：還來懺謝蓮華夫人，莊嚴夫人，乘大白象，著於軍陣前。五百力士舉弓欲射，手不得自然屈伸。時仙人飛來虛空中告諸力士，慎勿舉手，勿生惡心。若生惡心，皆墮地獄。此王及夫人，汝之父母也。母即按乳，一乳作二百五十流，皆入諸子口。即向父母懺悔，皆得辟支佛。二王亦自然開悟，得辟支佛。爾時之仙人即我身是也。」（取意）。</p>
