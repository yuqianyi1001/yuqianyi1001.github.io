---
title: 十種教體
source: deerpark.app
---
### 佛光大辭典

教，指如來所說之一大藏教；體，即體性。謂十種教法之體。出自澄觀之華嚴玄談。即：(一)音聲言語體，以語業為教體，即以佛之言辭論說為教體。(二)名句文身體，依事立名，名之眾合為句，合眾義成文，身是聚集之義，以此三種為詮顯教法之體。(三)通取四法體，通取聲、名、文、句四法為教體。(四)通攝所詮體，通攝所詮之義理為教體。(五)諸法顯義體，世間一切諸法能顯義理者為教體。(六)攝境為心體，總前之五種為唯心所現，故以一心為教體。(七)會緣入實體，會前之六門同入一實，故以之為教體。(八)理事無礙體，以真如為理，教法為事，二者無礙，故以之為教體。(九) 事事無礙體，文圓義亦圓，並具十種玄門，以之為教體。(十)海印炳現體，以如來之海印三昧為教體。

華嚴玄談卷七，就此十種加以分別，謂前五種僅涵蓋‘體’，後五種則‘體、性’均涵蓋之；前四種通于小乘，後六種僅限于大乘；前七種通于三乘，後三種僅限于一乘；前八種通于‘同教一乘’之義，後二種則屬于‘別教一乘’之義。根據此十種教體，法藏之華嚴經探玄記卷一立十門以論教體。實則華嚴玄談系詮述大小乘通談之教體，而略述別教一乘之教體；反之，探玄記略述大小乘通談之教體，而詮述別教一乘之教體。﹝華嚴大疏卷二、大明三藏法數卷三十六﹞（參閱‘教體’4610）



### 三藏法數

﹝出華嚴經疏﹞ 教者，謂如來所說一大藏教也。體即體性，教之本也。然如來所說之教，詮顯權實義趣，淺深不同，故分十體，收攝一切教法罄無不盡也。（權者，三乘權教，謂聲聞、緣覺、菩薩也。實者，一乘實教也。） 〔一、音聲語言體〕，謂言音語業為教體也。故佛唱號言辭，評量論說，是為教體。楞嚴經云：此方真教體，清淨在音聞。是也。 〔二、名句文身體〕，名者，依事立名；句者，眾語合成；文者，聯合眾義。皆言身者，身即聚集之義。謂此三者，長短高下，次第行布，而能詮顯教法之體也。 〔三、通取四法體〕，謂通取聲名句文四法，而為能詮教體也。淨名經云：通用四法，為佛教體。是也。 〔四、通攝所詮體〕，謂經文通攝所詮義理為教體也。蓋文是所依，義是能依；文是能詮，義是所詮。此明文義相成也。經云：文隨於義，義隨文。是也。 〔五、諸法顯義體〕，謂世間一切諸法，能顯義理，皆為教體也。淨名經云：或有佛土，以佛光明而作佛事；香積世界，餐香飯而三昧顯；極樂佛國，水鳥樹林，皆宣妙法；華嚴性海，雲臺寶網，同演法音，毛孔光明，皆作佛事。是也。（香積，佛國土名也。香飯者，即維摩詰遣化人詣彼國所取之香飯也。梵語三昧，華言正定。） 〔六、攝境唯心體〕，謂以前五種，一切諸法，唯心所現，故攝為教體也。起信論云：所言法者，謂眾生心是，心則攝一切世間、出世間法。是也。 〔七、會緣入實體〕，謂會前六門緣起差別教法，同入真如一實之體也。蓋諸聖教，皆從真如流出。故因緣事相本空，全是真如體性也。 〔八、理事無礙體〕，謂真如是理，教法是事。此二無礙，為教體也。蓋一切教法，雖全體即真如，而不礙事相宛然；雖真如全體為一切教法，而不礙理性明現。二互交徹，無礙融通也。 〔九、事事無礙體〕，謂一切法，文義圓融，以無障礙法界為教體也。蓋所起教，稱性融通，事事無礙，遂令一言一音一文一義一因一果一毛一塵，含攝法界，圓融無礙，遞互交參，重重無盡。經云：佛以一妙音，周聞十方國，眾音悉具足，法雨皆充遍。是也。 〔十、海印炳現體〕，謂海印三昧為教體也。然海印是喻，三昧是定。如來說華嚴經時，入是三昧。一切諸法，炳然齊現大寂定中，猶如香海澄渟，湛然不動，四天下中一切眾生色身形像，皆於其中歷歷頓現，如印印文，其差別無盡，教法及所化機，雖大小不同，亦同緣起，炳現定中。經云：或現童男童女形，天龍及以阿修羅，乃至摩[目*侯]羅伽等，隨其所樂悉令見。眾生形相各不同，行業音聲亦無量，如是一切皆能現，海印三昧威神力。是也。（四天下者，即東弗于逮、南閻浮提、西瞿耶尼、北鬱單越之四洲也。梵語阿修羅，華言無端正。梵語摩[目*侯]羅伽，華言大腹行，地龍也。）



### 丁福保佛學大辭典

【名數】一音聲語言體。以言音語業為教體，故佛之言辭論說即教體。二名句文義體。依事立名，依名之眾合為句，合眾義成文，身即聚集之義。此三長短高下次第行布，為詮顯教法之體。三通取四法體。通取聲名句文四法為教體。四通攝所詮體。通攝經文與所詮之義理為教體。五諸法顯義體。世間一切諸法能顯義理者為教體。六攝提唯心體。以前五種之一切諸法，唯心所顯，故一心為教體。七會緣入實體。會前六門緣起差別之教法同入真如一實之體。是上攝相歸性之義。八理事無礙體。真如是理，教法是事，此二無礙為教體。九事事無礙體。一切法之文義，圓融無礙，為教體。十海印炳現體。海印三昧為教體。見華嚴大疏二。

【名數】華嚴宗所立十種之教體也。見教體條。

參照：<a href="/dict/教體">教體</a>



