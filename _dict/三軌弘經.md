---
title: 三軌弘經
source: deerpark.app
---

**來源：三藏法數**

﹝出法華經并法華文句﹞ 三軌弘經者，弘傳經教，必須具此三軌。軌即軌範，亦軌則也。蓋言弘經者，當以慈悲、忍辱、法空，三法為之範則。故法華文句云：利物以慈悲為首，涉有以忍辱為基，說法以亡我為本；能行三法，庶可自利而利他也。 〔一、慈悲室〕，謂弘經之人，當須具大慈悲，覆護一切眾生。以大慈故，則能與眾生之樂；以大悲故，則能拔眾生之苦。慈悲覆物，喻之如室。故經云：大慈悲為室也。 〔二、忍辱衣〕，謂弘經之人，當行忍辱之行，遮蔽一切眾生惡障及煩惱等醜，喻之如衣。故經云：柔和，忍辱衣也。 〔三、法空座〕，謂弘經之人，當了一切法空，亦無我為能說。若安心於空，方能安他。安他安己，喻之如座。故經云：諸法空為座也。



### 丁福保佛學大辭典

【術語】法華經法師品，謂佛對藥王菩薩，示三軌之弘經。是為末世弘通妙經之三種法則。復為真性等三軌之法門。故名為三軌之弘經。一、慈悲室，言弘經之人宜先住於大慈悲之心也。二、忍辱衣，言弘經之人宜被忍辱之衣，堪任一切眾生之惡障也。三、法空座，言弘經之人宜住於第一義空之理也。以大慈使一切眾生安樂者，為資成軌。柔和伏瞋者，為觀照軌。坐於第一義空之座者，是為真性軌。見弘經條。

參照：<a href="/dict/弘經">弘經</a>


