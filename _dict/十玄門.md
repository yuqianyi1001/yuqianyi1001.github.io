---
title: 十玄門
source: deerpark.app
---

**來源：陳義孝佛學常見辭彙**

<p>又名十玄緣起，華嚴宗所立，係示四種法界中，事事無礙法界之相，能通此義，則可入於華嚴大經之玄海，故名玄門。又此十玄妙法，互為緣而起他，故曰緣起。即：同時具足相應門、廣狹自在無礙門、一多相容不同門、諸法相即自在門、隱密顯了俱成門、微細相容安立門、因陀羅網法界門、託事顯法生解門、十世隔法異成門、主伴圓明具德門。</p>

**來源：三藏法數**

<p>﹝出華嚴經隨疏演義鈔﹞ 玄者，妙也。門即能通之義。謂玄妙之門，能通蓮華藏海故也。蓋此十門，乃晉雲華尊者依華嚴大經一乘圓頓妙義而立也。 〔一、同時具足相應門〕，謂舉一法時，頓具一切諸法。一法既具，法法亦然，交互同時，皆得相應，具足圓滿。經云：一切法門無盡海，同會一法道場中。是也。 〔二、廣狹自在無礙門〕，謂大而無外，名廣；小而無內，名狹。然大非定大，置毛端而不窄；小非定小，含太虛而有餘。所謂事得理融，自在無礙。經云：能以小世界作大世界，大世界作小世界。等是也。 〔三、一多相容不同門〕，謂一佛土與十方一切佛土，互相容納而不壞一多之相，名為不同。經云：以一佛土滿十方，十方入一亦無餘。是也。 〔四、諸法相即自在門〕，謂一切諸法，互融互即，不相妨礙。如一法捨己同他，則舉體全是於彼；若一法攝他同己，則令彼一切即是己體。經云：一即是多多即一。是也。 〔五、秘密隱顯俱成門〕，謂一切諸法，互攝無礙。如一法攝多法，則一法顯，而多法隱；如多法攝一法，則多法顯，而一法隱。顯中有隱，隱中有顯，名為俱成。由此隱顯，體無前後，不相妨礙，名為秘密。疏云：如初八夜月，半隱半顯，隱顯同時。不同晦月，唯隱無顯；望月，唯顯無隱。然其半隱半顯之月，非但明與暗俱，而明下有暗，暗下有明也。 〔六、微細相容安立門〕，謂一能含多，名曰相容。一多不雜，乃稱安立。然所含微細，如琉璃瓶盛多芥子，炳然齊現，不相妨礙。經云：於一塵中，一切國土，曠然安住。是也。 〔七、因阤羅網境界門〕，梵語因阤羅，華言天珠。天即帝釋天也。珠即珠網。蓋帝釋殿珠網覆上，於一明珠內萬像俱現，眾珠盡然，互相現影，影復現影，遞互交光，重重無盡。今此法門，亦復如是。一一法中，一一位中，一一世界，互相交參，重重無盡。經云：諸佛知一切世界，如因阤羅網世界。是也。 〔八、託事顯法生解門〕，謂寄託一事，即顯無盡法門，令人深生信解。疏云：自在即稱為王，潤益即名法雲。金色世界即是本性，彌勒樓閣即是法門。勝熱婆羅門火聚刀山，即是般若。是也。（梵語彌勒，華言慈氏。勝熱婆羅門者，即善財五十三參中，第九參之善知識也。） 〔九、十世隔法異成門〕，謂三世各三為別，一念為總，故名十世。三世區分，不相雜亂，故云隔法。三世互在，遞相成立，乃稱異成。經云：菩薩有十種說三世。過去說過去，過去說現在，過去說未來；現在說過去，現在說平等，現在說未來；未來說過去，未來說現在，未來說無盡；又云無量無數劫，解之即一念。是也。（平等者，謂現在中現在，望前後過去未來得平等故也。無盡者，謂未來中未來，於未來際無有盡故也。） 〔十、主伴圓明具德門〕，謂如來說圓教之法，理無孤起，必眷屬隨生，故十方諸佛、菩薩，互為主伴，重重交參，同時頓唱圓教法門。如淨空明月，列星圍繞，淨器百川，近遠炳現。名主伴圓明。一一法會所說法門，稱性極談，具足眾德，名為具德。經云：法界修多羅，以佛剎微塵數修多羅以為眷屬。是也。（梵語修多羅，華言契經。）</p>

**來源：丁福保佛學大辭典**

<p>【術語】又曰十玄緣起。華嚴宗所立。示四種法界中事事無礙法界之相者。通此義，則可以入華嚴大經之玄海，故曰玄門。又此十門互為緣而起他，故曰緣起。至相大師，承杜順之意，創說於十玄章，賢首於五教章中卷敷演之。但次第不同。然賢首更於探玄記一說十玄，稍異於此，清涼全依之。</p><p>一，同時具足相應門。十方三世之一切諸法，緣起之所使然，同一時具足圓滿彼此照應而顯現也。緣起為諸法之自性，無一法漏於緣起者。故一切諸法於同一時同一處為一大緣起而存在，是曰具足相應，唐經妙嚴品曰：「一切法門無盡海，同會一法道場中。」是為事事無礙法界之總相，其餘九門乃此門之別義也。</p><p>二，廣狹自在無礙門。以一法緣起一切法，一法之力用無際限，名為廣，守一法之分限，不壞本位，名為狹。以是觀之。則分即無分，無分即分也。凡緣起之法，於如此一法，具分與無分二義而不相妨，謂之廣狹自在無礙門。</p><p>三，一多相容不同門。依上廣狹無礙之義，一勢分，入於他一切法，他一切法之勢分，入於自一。如此一多互相容，曾不失一多之本位，謂之一多相容不同門。是就法之勢用，說彼此之相入也。而一多之二相存，故曰不同。唐經盧舍那佛品曰：「以一國土滿十方，十方入一亦無餘。世界本相亦不壞，無比功德故能爾。」</p><p>四，諸法相即自在門。依上一多相容門，而一法之勢力入於一切法時，一法即為一切法中之一法。彼既為一切法中之物，故廢己而同他，一法之體，全為彼之一切法，即一切法之外更無一法為虛體，所同之一切法，為有體。與之同時一切法入於一法，則彼亦廢己而同我，全收彼之一切法而為一法之體。即一法體之外無一切法，能同之一切法，為虛體。惟所同之一法為有體也。以如此一虛一實之故，一法即於一切法，一切法即於一法，故曰相即。是就體而論者。上之相容門，不廢一多，但明力用之交徹，故譬之二鏡相照，此明彼此之二體虛實和融而為一如，故譬之水波相收，晉經十住品曰：「一即是多，多即是一。」</p><p>五，隱密顯了俱成門（五教章及清涼玄談作秘密隱顯俱成門），既依上之義門，一法即於一切法，則一切法顯而一法隱，一切法即於一法，則一法顯而一切法隱。此顯隱之二相俱時成就謂之隱密顯了俱成門。晉經賢首品曰：「或東方見入正受，或西方見三昧起。於眼根中入正受，於色法中三昧起。」</p><p>六，微細相容安立門。以上來第二門以下之義，無論如何微細之中亦含容一切諸法，一齊揃頭顯現，猶如鏡中映現萬像。微細者，示於一毛一塵之中，有其事也。晉經毘盧舍那品曰：「一毛孔中，無量佛剎。莊嚴清淨，曠然安立。」</p><p>七，因陀羅網法界門（五教章及清涼玄談作因陀羅網境界門），因陀羅網者，帝釋天宮殿所縣之珠網也，珠珠各各現一切珠影，是一重之各各影現也。而一珠中所現之一切珠影，亦現諸珠之影像形體。是二重之各各影現也。如此重重映現而無盡無窮。諸法一一之即入亦如斯。上之細微相容，惟一重之即入，未明即入重重無盡。故今假喻以明此義。此有名之因陀羅網譬喻也。</p><p>八，託事顯法生解門。上來所明，既於第七門，知一切法緣起重重無盡，塵塵法法，盡為事事無礙法界。然則得就一事一塵，顯無礙法界之法門矣。是曰託事顯法生解門。如經說十種之寶玉雲等皆是深妙之法門。如示金獅子之無礙，明帝網之重重亦然。凡一切之寄顯表示之法門皆攝於此。</p><p>九，十世隔法異成門。上八門為就橫示圓融無礙之相者。而此無礙不獨於橫為然，於竪亦然。故有此門。十世者，過現未三世各又有過現未三世，而為九世，九世互相入，故為一總世。總別合為十世也。此十世隔歷之法，同時具足顯現。謂之隔法異成。異成者，別異之法俱時成就之義也。晉經初發心功德品曰：「知無量劫是一念，知一念即是無量劫。」</p><p>十，主伴圓明具德門。橫竪之萬法既成一大緣起，由於法法皆交徹，而舉一法，他法伴之而速帶緣生。申言之，即舉一法為主，則餘悉為伴，而赴於此一法。更以他法為主，則餘法為伴而盡集於其法也。譬如一佛為主而說法，則他之一切佛為之伴，更以他佛說法亦然。如斯緣起之法，互為主伴。互為約束，故無論何法為主，他一切隨伴於是。一法圓滿一切之功德。故曰圓明具德。見探玄記一，華嚴玄談六。</p><p>【術語】十玄緣起也。</p><p>參照：<a href="/dict/十玄緣起">十玄緣起</a></p>

**來源：佛光大辭典**

<p>又稱十玄緣起。全稱十玄緣起無礙法門，或作華嚴一乘十玄門、一乘十玄門，單稱十玄。表示法界中事事無礙法界之相，通此義，則可入華嚴大經之玄海，故稱玄門；又此十門相互為緣而起，故稱緣起。十門相即相入，互為作用，互不相礙。華嚴宗以十玄門與六相圓融之說為根本教理，歷來並稱‘十玄六相’，二者會通而構成法界緣起之中心內容。此即從十方面說明四法界中事事無礙法界之相，表示現象與現象相互一體化（相即），互相涉入而不礙（相入），如網目般結合，以契合事物之自性，即以十門表示法界緣起之深義。于此，復有古十玄與新十玄之分。智儼說一乘十玄門，法藏作華嚴五教章承其說，是為古十玄；法藏于華嚴經探玄記卷一所示者，澄觀于華嚴玄談卷六中祖述其意，此為新十玄。</p><p>以下略說新十玄各門：</p><p>(一)同時具足相應門，一切現象同時相應，同時具足圓滿，依緣起理而成立，一與多互為一體，無先後之別。</p><p>(二)廣狹自在無礙門，空間廣狹之對立似為相互矛盾，然其對立之矛盾正可為相即相入之媒介，故自在圓融而無礙。</p><p>(三)一多相容不同門，有關現象之作用（用），有‘一中之多、多中之一’之相入說。即一具多，多相容一，一多相入無礙，然其體不同，不失一多之相。</p><p>(四)諸法相即自在門，有關現象之體，一與一切互為空、有，兩者一體化，相融互攝而自在無礙。</p><p>(五)隱密顯了俱成門，有關緣起之現象，以‘一’為有而顯現相之時，‘多’即為空而不顯。即隱與顯相互一體化同時成立，一切法與一法能互為一體。</p><p>(六)微細相容安立門，就緣起之現象說相入之理時，特別著眼于不壞自相之點。即于每一現象中，以小入大、以一攝多，大小相互為不亂，不壞一多之相，而秩序整然。</p><p>(七)因陀羅網法界門，森羅萬象一一互相顯發，重重無盡，如因陀羅網（帝釋天宮殿中寶珠之網）。</p><p>(八)託事顯法生解門，深妙之理可託卑近之事法加以彰顯，所託之事與所顯之理無別無二。</p><p>(九)十世隔法異成門，過去、未來、現在之三世一一各有過現未三世，合為九世。此九世亦唯攝入一念，合九世與一念為十世。而此十世雖有時間之間隔，然彼此相即相入，先後長短同時具足顯現，時與法不相離。</p><p>(十)主伴圓明具德門，緣起之諸現象，隨舉其一則便為主，而其他一切現象即為伴，如此互為主伴，具足一切德。</p><p>古十玄之順序與新十玄稍異，且新十玄中以廣狹自在無礙門代以古十玄中之諸藏純雜具德門，以主伴圓明具德門代以唯心回轉善成門。古十玄所以被改為新十玄之理由，疑系為避免諸藏純雜具德門與理事無礙相混淆，同時唯心回轉善成門亦唯顯示諸法無礙之理由，並非為顯示諸法無礙之相。此外，慧苑之華嚴經刊定記卷一，曾述及德相與業用兩重十玄門。﹝華嚴經隨疏演義鈔卷十、華嚴一乘十玄門﹞（參閱‘四法界’1717、‘華嚴十義’5237）</p>
