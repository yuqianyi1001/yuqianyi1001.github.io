---
title: 密教十波羅夷
source: deerpark.app
---

### 丁福保佛學大辭典

【名數】有二種：一為大日經疏所說，一為無畏三藏禪要所說。經疏所說者，一不捨佛寶，二不捨法寶，三不捨僧寶，四不捨菩提心，五不謗一切三乘經法，六不慳吝一切法，七不起邪見，八不沮止他發大心亦不得見其懈怠而不勸發，九不差機說法，十不施一切不饒益他物。見大日經疏十七，三昧耶戒儀資秉記；禪要所說者，一不應退菩提心。二不應捨三寶。三不應譏謗三寶及三乘教典。四於甚深大乘教典不通解處不應生疑惑。五若有眾生已發菩提心者，不應說如是法令退菩提心趣向二乘。六未發菩提心者，亦不應說如是法令彼發於二乘之心。七對小乘人及邪見人前不應輒說深妙大乘。八不應發起諸邪見等法，九於外道前不應自說我具無上菩提妙戒。十但於一切眾生有所損害及無利益皆不應作及教人作，見作隨喜。見無畏三藏禪要。


