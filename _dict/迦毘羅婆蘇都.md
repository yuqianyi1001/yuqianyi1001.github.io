---
title: 迦毘羅婆蘇都
source: deerpark.app
---

**來源：丁福保佛學大辭典**

<p>【地名】Kapilavastu，又作迦維，迦維羅閱，迦維羅越，迦毘羅，迦毘羅婆，迦比羅皤窣都，迦毘羅皤窣都，迦夷羅，迦維羅衛，迦比羅婆修斗，迦隨羅衛，迦尾攞縛娑多，劫比羅伐窣堵等。城名。悉多太子之生處。釋迦譜六曰：「迦維羅閱城，晉言妙德。」本行集經二十四曰：「迦毘羅婆蘇都，隋言黃頭居處。」十二遊經曰：「迦維羅越，此言妙德。」慧苑音義下曰：「迦毘羅城，具云迦比羅皤窣都。言迦比羅者，此云黃色也。皤窣都者，所依處也。謂上古有黃頭仙人，依此處修道，故因名也。」百論疏一上曰：「迦夷羅者，云赤澤國也。」石壁之梵網經疏上曰：「迦夷羅國，正云劫比羅伐窣堵也。此云黃發仙人住處，即是白淨王等兄弟四人所住之處。本是彼仙住處，因立城名，今為國號耳。」慧琳音義一曰：「迦維，梵語訛略也，正言劫毘羅伐窣覩城。佛下生之處也。」西域記六曰：「劫比羅伐窣堵國，舊曰迦毘羅衛，訛也。」慧琳音義十曰：「迦毘羅衛國，即如來下生之地，淨飯王所治之境界。」智度論三十三曰：「迦毘羅婆城。」</p>
