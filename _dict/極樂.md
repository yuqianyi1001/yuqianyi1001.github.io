---
title: 極樂
source: deerpark.app
---

**來源：丁福保佛學大辭典**

<p>【界名】Sukhāvati，佛土名。阿彌陀佛之國土。又作安養，安樂，無量清淨土，無量光明土，無量壽佛土，蓮華藏世界，密嚴國，清泰國等。梵名須摩提。譯曰妙樂。諸事具足圓滿，惟有樂而無有苦也。阿彌陀經曰：「從是西方過十萬億佛土，有世界，名曰極樂。其土有佛，號阿彌陀。今現在說法。（中略）其國眾生無有眾苦，但受諸樂，故名極樂。」無量壽經上曰：「法藏菩薩，今已成佛，現在西方。去此十萬億剎，其佛世界名曰安樂。」般舟三昧經行品曰：「去此間千億佛剎，其國名須摩提。」平等覺經一曰：「無量清淨佛，作佛已來凡十小劫，所居國名須摩提，正在西方，去是閻浮剎地界千億萬須彌山佛國。」稱讚淨土經曰：「於是西方去此世界過百千俱胝那庾多佛土，有佛世界名曰極樂，其中世尊名無量壽及無量光。」悲華經三曰：「大王！汝見西方，過百千萬億佛土，有世界，名尊善無垢。彼界有佛名尊音王，（中略）如是諸佛悉滅度已，復過一阿僧祇劫等阿僧祇劫，入第二恒河沙等阿僧祇劫。是時世界轉名安樂，汝於是時當得作佛，號無量壽。」鼓音聲經曰：「西方安樂世界，今現有佛號阿彌陀，（中略）其國號曰清泰，聖王所住。」觀音授記經曰：「西方過此億百千剎，有世界名安樂，其國有佛號阿彌陀。」秘藏記上曰：「華藏世界者，最上妙樂在其中，故曰極樂。當知極樂與華藏，雖名異而非異所。」天台彌陀經義記曰：「彼有三名：極樂對苦，安養從用，無量壽逐人為國。」</p>
