---
title: 殑伽
source: deerpark.app
---
### 丁福保佛學大辭典

【地名】又云強伽、弶伽、恒伽、恒架Gaṅgā，譯日天堂來，以其原從高處神堂而來也。印度東北之大河名。為印度三大河之一、發源於雪山之南部，合大小無數之支流而東南奔流五百里，與蒲拉買普篤羅河共流入印度洋，其流域一帶之地，即所謂恒河之平原，四境開闊，交通八達，且地味極為豐饒，故古來起於印度之幾多君主，其都城皆以此川流而定，數千年來印度文明之中心也。佛教勿論，即其他之宗教與哲學，亦起於此流域。因此印度人視此河極為神聖，遂至以河名直為神名。西域記一曰：「殑伽河，舊曰恒河，又曰恒伽，訛也。」玄應音義八曰：「強伽，舊名恒河是也。亦名殑伽，從阿耨大池東面象口流出，入東海，其砂細與水同流也。」此所以經中有恒河沙數諸佛之譬喻語也。同二十四曰：「殑伽河，諸經論中或作恒河，或言恒伽河，亦云恒迦河，或作強伽河，皆訛也。此河從無熱惱池東面象口而出，流入東海。舊譯云天堂來，以彼外書云本入摩醯首羅天頂從耳中出流在地上，以天化身在雪山頂故作是說。見從高處而來，故云天堂來也。」俱舍光記五曰：「殑耆，是河神名。若女聲中呼名殑耆，若男聲中呼名殑伽，舊曰恆河，訛也。」可洪音義一曰：「恒伽，大般若經作殑伽天女是也。」此所以以其河水為神聖，而生浴於此水者，得去一切罪污之思想也。藥師本願經作「弶伽」。



