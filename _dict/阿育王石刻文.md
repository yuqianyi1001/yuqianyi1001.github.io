---
title: 阿育王石刻文
source: deerpark.app
---

**來源：丁福保佛學大辭典**

<p>【雜名】阿育王磨崖等所刻之教法誥文也。阿育王既歸佛法，欲普布德教於四方，故於己領土，到處刻教法誥文，法顯傳及西域記等，處處記石柱之事，謂是阿育王所建，是也。其後湮沒者多，世人遂無知者，至近代歐洲人旅行印度各地方，發見幾多之磨崖等，經普林攝Prinsep氏等苦心研究，遂得讀破其誥文，確定為阿育王使刻者。其發見者，有大磨崖七所，小磨崖七所，石柱九基，有銘文之石窟三所。大磨崖雖略有具缺，而大都各有十四章之誥文，皆磨礪岩或大石，而鐫刻文字，其中亦有彫飾象身等者。其文字或用佉盧瑟底Kharoṣṭhi文字書之（僅有二大磨崖用此文字），或用古梵字記之。佉盧瑟底文字與梵字反對，讀法自右而左。此等大磨崖所刻十四章之誥文，據其中之記載，可知為阿育王灌頂（即位）第十二年至第十四年之間所刻者。小磨崖各刻誥文（與前十四章異），一章或二章，或同或否。石柱九基中，六基各有同文之教法誥文七章，他三基各有簡短之別文一章，雖多毀損，亦有柱頭柱身完全者。柱頭者，鈴形之上，有圓板，其側緣彫飾蓮華忍冬花或鵝類，板上置獅子像者為多。其長，小者三十二三呎，大者及四十二呎餘。其直徑，下部約二呎乃至三四呎。自其誥文所載考之，可知為王即位二十六年至二十九年之間所刻者。石窟三所，各刻銘文一章，皆不長。今述各誥文及銘文之大意如下：大磨崖誥文十四章，禁畜之犧牲及祭典。施藥，移植藥草，并植樹穿井，以利人畜。官民皆應每五年參集正法之大會。應不怠正法之弘通。任命大法官，使努力庶民之康安，窮乏之救恤。親聽政事，以利民眾。與異教徒勿互相爭。廢畋獵。應止敗德無益之俗典，行正法之式典。應為來世離罪業。應行法施。異教徒應相和合，無論何法皆應重之。悔悲迦[飢-几+夌]伽征服之慘事，歸於正法，於希臘五王國及他國弘通法音。又記誥文刻石之緣由。又別文二章，皆記應愛撫百姓，使得二世之福祉，每五年應催無遮大會。小磨崖之誥文，或謂弘法既及全印，將來尚應益益擴布，增進天祐。或言應作孝順等正行。或對於摩揭陀之僧眾記王歸敬三寶之志厚及佛宣說之經法應長存。石柱之誥文七章，言任輔弼之任者，應無上下之別，誘導民於正道。正法殊勝。勿為惡業。知事應以慈仁為旨，寬於賞罰。應不行殺害生類或去勢等。一切階級，一切異宗，皆為王所崇敬及禪定功德宜尊等。其簡短之別文，或記王妃施捨樹林等因緣。或記王之參拜并建柱等。石窟之銘文，各記其洞崖施捨之事。以上皆為現今所發見者。而後來之學者，或再發見未發之遺物，未可知也。</p>
