---
title: 佛具十身
source: deerpark.app
---
### 陳義孝佛學常見辭彙

菩提身、願身、化身、住持身、相好莊嚴身、勢力身、如意身、福德身、智身、法身。



### 丁福保佛學大辭典

【名數】於前十身中第七如來身上而立十身也，此十身經中三處說之，而名字稍異。舊經二十六曰：「菩提身，願身，化身，住持身，相好莊嚴身，勢力身，如意身，福德身，智身，法身。」同三十七曰：「正覺佛，願佛，業報佛，住持佛，化佛，法界佛，心佛，三昧佛，性佛，如意佛。」同四十二曰：「無著佛，願佛，業報佛，持佛，涅槃佛，法界佛，心佛，三昧佛，性佛如意佛。」一菩提身，後云正覺佛，但梵漢相異，示現八相成道正覺之佛身也。又云無著佛，安住於世間故，不著於涅槃；成正覺故，不著於生死；示乘無著之道而成正覺，故云無著，與正覺佛同意。二願身，後云願佛，願生於兜率天之佛身也。三化身，即化佛，涅槃佛，生於王宮之化身也。化者必示滅，故云涅槃佛。四住持身，即住持佛，持佛，滅後止自身舍利而住持佛法之身也。五相好莊嚴身，即業報佛，以無邊之相好莊嚴之佛身也。是為酬報萬行業因之功德，故云業報佛。六勢力身，即心佛，以佛之慈心攝伏一切，故云勢力身，亦云心佛。七如意身（新經謂之意生身），即如意佛，對於地前地上菩薩而現生如意之佛身也。八福德身，即三昧佛，常住於三昧之身也。三昧為福之最，故云福德。九智身，即性佛，大圓鏡智等之四智也。是為本有之性德，故云性佛。十法身，即法界佛，智身所了之本性也。配之於通途之三身，則從菩提心至住持身之四身為應身，從相好身至智身之五身為報身，最後之法身，即法身也。此十身者，對於解境之十身而謂之行境之十身，以其為行可感得之佛身也。見探玄記十四，同十七，大疏鈔三十八上，同五十三，同五十八。



