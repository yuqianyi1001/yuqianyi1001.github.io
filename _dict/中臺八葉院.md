---
title: 中臺八葉院
source: deerpark.app
---

**來源：丁福保佛學大辭典**

<p>【術語】胎藏界曼陀羅十三大院之第一院也。在曼荼羅之中央，有八瓣蓮華開敷之形，是乃凡夫肉團心之開敷也。其中臺有大日如來。其八瓣有四佛四菩薩。總為五佛四菩薩之九尊。中臺大日如來為黃金色，入定印。東方寶幢如來，為赤白色，如日初出之色。南方開敷華王如來，為黃金色。西方無量壽如來，為赤金色，入定之相也。目稍閉視下。北方天鼓雷音如來，為赤金色，入定之相也。東南方普賢菩薩，為白肉色，左手執蓮華，上有利劍，火焰圍之。西南方文殊師利菩薩，為黃色，有五髻冠，左手持青蓮華，上有三股之金剛，右手持梵篋。西北方觀自在菩薩，為白肉色，右手執開敷之紅蓮華，西北方慈氏菩薩，為白肉色，左手執蓮華，上有軍持瓶。以上四方四佛為果德，其四菩薩各為其因行也。大日經疏五曰：「正方四方是如來四智，隅角四葉是如來四行。」參照現圖曼陀羅條。</p><p>參照：<a href="/dict/現圖曼陀羅">現圖曼陀羅</a></p>
