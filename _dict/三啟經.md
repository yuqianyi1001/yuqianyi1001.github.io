---
title: 三啟經
source: deerpark.app
---
### 丁福保佛學大辭典

【經名】佛說無常經之異名。一卷，唐義淨譯。馬鳴菩薩於經前與經後讚嘆三寶之德，論迴向發願，添述意及宣明經意無常之偈頌，開一部為三段，故名為三啟經。佛制使以此經於葬亡時諷詠之。又印度僧徒，於日暮禮塔必諷詠此經。寄歸傳四曰：「所誦之經多誦三啟，乃是尊者馬鳴之所集置，初可十頌許取經意讚嘆三尊。次述正經，是佛親說，讀誦既了，更陳十餘頌論迴向發願。節段三開，故云三啟。」毘奈耶雜事四曰：「然有二事作吟詠聲：一謂讚大師德，二謂誦三啟經，餘皆不合。」同十八曰：「送喪苾芻，可令能者誦三啟無常經并說伽陀為其咒願。」



