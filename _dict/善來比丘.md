---
title: 善來比丘
source: deerpark.app
---

**來源：丁福保佛學大辭典**

<p>【雜語】由當人之願力與佛之威神力，佛向願出家之人稱善來比丘，便為沙門，剃髮染衣之相自備，身成具足戒也。增一阿含經十五曰：「諸佛常法若稱善來比丘便成沙門。是時世尊告迦葉曰：善來比丘！此法微妙，善修梵行。是時迦葉及五百弟子所著衣囊盡變作袈裟，頭髮自落，如似剃髮以經七日。」四分律三十三曰：「時迦葉即往弟子所告言：汝等知不，我今欲從沙門瞿曇所修梵行，汝等心所樂者各自隨意。（中略）前白佛言：我等欲于如來所出家修梵行。佛言：善來比丘！于我法中快修梵行得盡苦際，即名為受具足戒。」佛本行集經三十四曰：「時憍陳如知彼法行從座而起，頂禮佛足胡跪合掌而白佛言：善哉世尊！我入佛法，世尊度我以為沙門與具足戒。爾時佛告憍陳如言：善來比丘！入我法中行於梵行，盡苦邊故。是時長老憍陳如身便出家成具足戒。」</p>
