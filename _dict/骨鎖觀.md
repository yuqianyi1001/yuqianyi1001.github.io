---
title: 骨鎖觀
source: deerpark.app
---
### 佛光大辭典

又作骨想觀。為斷除貪欲之心，觀想人之身體為白骨連鎖之修法。此觀法分三個階段：(一)初習業位，即將注意力置于身體某一點作骨想，漸次及于全身，更移至他身，觀全世界充滿白骨，後再攝回自己一身。(二)已熟修位，觀想自己一身之骨中，先去足骨，漸次去他部骨，而僅殘存半頭骨之觀法。(三)超作意位，將殘存之半頭骨也去除，而心止于眉間，湛然作白骨觀。﹝中阿含卷二十四念處經、瑜伽師地論卷三十二、俱舍論卷二十二﹞



### 法相辭典

★俱舍論二十二卷十四頁雲：若緣骨鎖、修不淨觀：通能對治如是四貪。以骨鎖中無四貪境，故應且辯修骨鎖觀。此唯勝解作意攝故，少分緣故；不斷煩惱。唯能制伏、令不現行。然瑜伽師修骨鎖觀、總有三位。一、初習業，二、已熟修，三、超作意。謂觀行者、欲修如是不淨觀時，應先系心于自身份，或于足指，或額，或餘隨所樂處。心得住已；依勝解力，于自身份，假想思惟皮肉爛墮，漸令骨淨；乃至具觀全身骨鎖。見一具已；復觀第二。如是漸次、廣至一房一寺一園一村一國，乃至偏地、以海為邊，于其中間，骨鎖充滿。為令勝解得增長故；于所廣事，漸略而觀。乃至唯觀一具骨鎖。齊此漸略不淨觀成，名瑜伽師初習業位。為令略觀勝解力增；于一具中，先除足骨，思惟餘骨，系心而住。漸次乃至除頭半骨，思惟半骨，系心而住。齊此轉略不淨觀成，名瑜伽師已熟修位。為令略觀勝解自在；除半頭骨，系心眉間，專注一緣，湛然而住。齊此極略不淨觀成，名瑜伽師超作意位。



### 丁福保佛學大辭典

【術語】亦云骨想。九種不淨觀（九想觀）之第八。觀身肉既散，但為白骨相連，治貪著之心也。又名白骨觀。見九想條。

參照：<a href="/dict/九想">九想</a>



