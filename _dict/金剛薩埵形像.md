---
title: 金剛薩埵形像
source: deerpark.app
---

**來源：丁福保佛學大辭典**

<p>【圖像】理趣釋金剛薩埵初集會品曰：「首戴五佛寶冠，熙怡微笑。左手作金剛慢印，右手抽擲本初大金剛，作勇進勢。本初者，本來清淨法界也。左手作金剛慢印者，為降伏左道左行有情，令歸順道也。右手抽擲五智金剛杵作勇進勢者，令自他甚深三摩地，順佛道念念昇進，獲得普賢菩薩之地。」作拳安於腰側，是曰金剛慢印。金剛頂蓮華部心念誦儀軌曰：「左拳安腰側，右羽抽擲杵。」秘藏記末舉之以為胎藏界之金剛薩埵。理趣釋毘盧遮那理趣會品曰：「金剛薩埵菩薩，背月輪戴五佛冠，右手持金剛杵，左手持鈴，半跏而坐。」五秘藏訣曰：「以五佛為冠，背倚月輪，坐白蓮華，右手持五智金剛杵安於心上，左手執般若波羅蜜金剛鈴按胯上。其身白色也，（中略）右持金剛杵安於心上者，此金剛薩埵主一切如來金剛法印。持此杵者，能摧十種煩惱故。（中略）左手持鈴者，表以般若波羅蜜清淨法音驚覺一切有情及二乘人。（中略）其身白色，表金剛潔白無染。」祕藏記末舉之以為金剛界之薩埵。</p>
