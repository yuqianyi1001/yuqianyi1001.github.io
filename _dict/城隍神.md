---
title: 城隍神
source: deerpark.app
---

### 丁福保佛學大辭典

【神名】陔餘叢攷三十五曰：「王敬哉冬夜箋記，謂城隍之名見於易，所謂城復於隍也。又引禮記天子大蜡八：水庸居其七，水則隍也，庸則城也。以為祭城隍之始，固已。然未竟名之為城隍也。按北史慕容儼鎮郢城，梁大都督侯填等舟師至城外，城中先有神祠一所，俗號城王神。儼於是順人心禱之。須臾風浪大起。凡斷其荻洪鐵鎖三次。城人大喜，以為神助，遂破填等。隋書五行志，梁武陵王紀祭城隍神，將烹牛，有赤蛇繞牛口。是城隍之祀，蓋始於六朝也。至唐則漸徧。唐文粹有李陽冰縉雲縣城隍記，謂城隍神祠典所無，惟吳越有之。是唐初尚未列於祀典。張曲江集有祭洪州城隍神文。杜甫詩有十年過父老，幾日賽城隍之句。杜牧集有祭城隍祈雨文。則唐中葉各州郡皆有城隍。五代錢鏐有重修墻隍神廟碑記，書大梁開平二年歲在武辰。顧寧人謂以城為墻。以戊為武，蓋以朱全忠父名誠，曾祖名茂琳，故避其嫌名而改。陸放翁寧德縣城隍記所謂唐以來郡縣皆祭城隍是也。宋史蘇緘殉節邕州。後交人入寇，見大兵從北來，呼曰：蘇城隍來矣，交人懼，遂歸。又范旺守城死，邑人為設像城隍以祭。（中略）吳澄記江州城隍廟曰：江右列郡，以漢潁陰侯灌嬰配食（按查初白詩，今江西城隍即係灌嬰，并非配食矣），明太祖初封京師城隍為帝。開封臨濠東平和滁以王。府曰公，縣曰侯。洪武三年去封號，但稱某府縣城隍之神。」


