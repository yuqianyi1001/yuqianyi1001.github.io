---
title: 十六執金剛神
source: deerpark.app
---
### 丁福保佛學大辭典

【名數】位於金剛界成身會曼荼羅下方之神也。出生義曰：「又下方有十六執金剛神。蓋一切如來，勇健菩提心所生化。亦明如來修行之時有塵數心障煩惱，以是金剛慧破之。大覺之後成塵數種類智門，以此金剛慧用之。故復現其暴惡可畏之身，操大威之智以調伏難調。叱吒則大千震蕩，指頤則群魔懾竄。所以鬼母佝懼而收迹，象頭畏威而連引。彼大惑之主魔醯首羅亦蒙被其害而成正覺，則知向憑怒適是大悲。此等金剛所有河沙塵滴數量，今舉十六住焉亦塵數之義不出於此矣。」神名如下：一、虛空無垢金剛（十九執金剛之一）。二、金剛輪。三、金剛牙（不空成就四親近之一）。四、蘇喇多金剛（譯作妙住、謂其住安穩也）。五、名稱金剛。六、大分金剛（謂大者之分，大心眾生，即體分也）。七、金剛利。八、寂然金剛。九、大金剛。十、青金剛。十一、蓮華金剛。十二、廣眼金剛。十三、執妙金剛。十四、金剛金剛（金剛為慧單金剛名之）。十五、住無戲論金剛（十九執金剛之一，住大空慧）。十六、虛空無邊遊步金剛（十九執金剛之一）。出大日經疏十六。



