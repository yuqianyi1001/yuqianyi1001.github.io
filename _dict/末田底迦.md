---
title: 末田底迦
source: deerpark.app
---
### 佛光大辭典

梵名Madhyantika  ，巴利名Majjhantika  。又作末田、末田提、末闡提、末田地、末田地那、末田鐸迦、末彈地、摩禪提。意譯作中、日中、水中、金地、河中。印度陀頗羅人。為異世五師之一。相傳為阿難之最後弟子，付法藏之第三祖。曾赴迦濕彌羅國降伏龍王，宣揚正法。

師名末田地那，末田，中之意；地那，日之意。師出家于日中之時，復因受戒于水中，故時人稱為日中、水中。阿育王傳卷四摩訶迦葉涅因緣載，師于阿難入滅時，在恆河中受戒，證得阿羅漢，為阿難之最後弟子。又據付法藏卷二所載，阿難弟子中有末田提與商那和修二人得阿難之付法藏。然依阿育王經卷七則謂阿難弟子為末田地，商那和修則為末田地之弟子，準此，由摩訶迦葉至優婆鞠多，師資相傳凡有五人，故稱異世五師。

師之出世年代，諸說不同，據阿育王傳卷三優婆鞠多因緣、有部毗奈耶雜事卷四十等所載，師于佛入滅後百年出世。大唐西域記卷三迦濕彌羅國條載，師出世于佛入滅後第五十年。關于師遊化迦濕彌羅國之緣由，據阿育王傳卷四載，系因阿難之遺命。善見律毗婆沙卷二、巴利文大史（Mahāvaṃsa， XII）等載，阿育王迎帝須行第三次結集後，派遣諸師至邊境諸國興立佛法。師至迦濕彌羅國，降伏龍王，為人民宣說‘讀譬喻經’，令八萬眾生得道、千人出家。﹝達摩多羅禪經卷上、大悲經卷二持正法品、出三藏記集卷十二薩婆多部師宗相承、大唐西域記卷三烏仗那國條、翻梵語卷二﹞



### 丁福保佛學大辭典

【人名】Madhyāntika，又名末闡提，末田地，末田地那，末田鐸迦，末彈地，末田提等。比丘名。譯曰中，日中，水中，金地，河中。據付法藏傳二言，阿難弟子有二人，一云末田提，二云商那和修。阿難於此二人付法藏，令末田提布化罽賓國，商那和修布化中國。商那和修有弟子曰優婆毱多。以法付之。由是展轉而至師子比丘，故從摩訶迦葉至師子比丘，付法藏之人有二十三祖。然依阿育王經七則謂阿難弟子為末田地，末田地弟子為商那和修，由摩訶迦葉至優婆毱多師資相傳有五人，故稱曰異世五師，付法藏總為二十四祖。是薩婆部所據，嘉祥南山等取之。毘奈耶雜事四十曰：「是時尊者（阿難）將欲涅槃，此之大地六種震動，時有仙人將門徒五百乘空而來，到尊者所，大德我今願於善說法律出家近圓成苾芻性。是時尊者作如是念：云何令我弟子今來至此？便以通力即於水中絕人行路，纔起念已有五百弟子一時俱至。尊者即於水中變為洲地，四絕人蹤，與五百人出家受具。正作白時五百人得不還果，第三羯磨時斷諸煩惱證阿羅漢果，由其大仙出家近圓在日中時復在水中，為此時人呼為日中或名水中。」同註「本云末田地那，末田是中，地那是日，因以為名喚為日中，或云末田鐸迦。末田是中，鐸迦是水，由在水中出家，即以為名喚為水中。舊為末田地者，但出其名，皆未詳所以，故為注出。」阿育王經七曰：「末田地翻中。」四論玄十曰：「末田地亦云末彈地，此云河中比丘。」西域記三曰：「末田底迦舊曰未田地訛略也。」行宗記一上曰：「摩田底迦此翻金地。」



