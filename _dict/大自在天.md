---
title: 大自在天
source: deerpark.app
---

**來源：陳義孝佛學常見辭彙**

<p>又名摩醯首羅天，是色界十八天中之最高天，此天天王生有三目。</p>

**來源：丁福保佛學大辭典**

<p>【天名】自在天外道之主神也。梵語摩醯首羅訛略，正為摩醯濕伐涅Maheśvara，譯言大自在。在色界之頂，為三千界之主。此大自在天有二種：一曰毘舍闍摩醯首羅，一曰淨居摩醯首羅。毘舍闍為鬼類之名，摩醯首羅論師之所祀，有二目八臂，乘白牛，住於色界。密教以之為大日如來之應現。彼又言此自在天現種種之形，有種種之名。韋紐天，那羅延天等是也。提婆涅槃論明二十種外道中。以之為第十五摩醯首羅論師。涅槃經明六師外道中。第五迦羅鳩馱迦旃延之宗計是也。中古以來至於今盛為印度所崇拜之西拔派之西拔神。即為大自在天。以牛或男根為其神體之標幟。其次淨居摩醯首羅者，第十地之菩薩，將成佛時在色界之頂，淨居天之上，現大自在天子之勝報，以勝妙之天形，紹佛位，行灌頂。入大乘論下曰：「淨治第十地，得無量無邊禁咒方術能令一切無礙自在作摩醯首羅天子，亦為一切世間依止。問曰：所言摩醯首羅者為同世間摩醯首羅，更有異耶？答曰：是淨居自在非世間自在。汝言摩醯首羅者，名字雖同而人非一，有淨居摩醯首羅，有毘舍闍摩醯首羅。其淨居者，如是菩薩鄰於佛地猶如羅穀障。（中略）如皇太子初受職時，以己業力故大寶蓮華自然化出，受一切種智位。（中略）坐蓮華已，十方世界諸佛放大光明照。此菩薩受灌頂位如轉輪聖王長子受王位時。」慧苑音義上曰：「摩醯首羅，正云摩醯濕伐羅，言摩醯者此云大也，濕伐羅者自在也，謂此天王於大千世界中得自在故也。」唯識述記七末曰：「舊言摩醯首羅，今應言摩醯伊濕伐羅，即大自在也。」智度論二曰：「摩醯首羅天，秦言大自在。八臂三眼，騎白牛。」俱舍光記七曰：「魯達羅，此云暴惡，大自在異名。大自在天總有千名，今現行世唯有六十，魯達羅其一名也。又解塗灰外道說，自在出過三界有三身：一、法身，徧充法界。二、受用身，居住色界上自在天宮，即佛法中說摩醯首羅天，三目八臂，身長萬六千踰繕那。三、化身，隨形六道種種教化。」十二天供儀軌曰：「伊邪那天，舊云摩醯首羅，唐言大自在天也。」因明大疏上曰：「商羯羅天，是羅醯首羅天，於一切世界有大勢力。」提婆涅槃論曰：「外道摩醯首羅論師作如是論，果是那羅延所作，梵天是因，摩醯首羅一體三分。所謂梵天，那羅延，摩醯首羅。地是依處，地主是摩醯首羅天。於三界中所有一切，命非命物皆是摩醯首羅天生。摩醯首羅身者，虛空是頭，地是身，水是尿，山是糞，一切眾生是腹中蟲，風是命，火是煖，罪福是業（百論疏引之作日月為眼），是八種是摩醯首羅身。」涅槃經十九曰：「今有大師，名迦羅鳩馱迦旃延。（中略）為諸弟子說如是說，若人殺害一切眾生，心無慚愧，終不墮惡。猶如虛空，不受塵水。有慚愧者，即入地獄。猶如大水，潤濕於地。一切眾生，悉是自在天之所作。自在天喜，眾生安樂。自在天瞋，眾生苦惱。一切眾生若罪若福。乃是自在天之所為作。云何當言人有罪福。」</p><p>【界名】謂欲界六欲天中之第六他化自在天也。法華經序品曰：「自在天子，大自在天子。」同文句二曰：「自在即第五，大自在即第六。」</p>

**來源：佛光大辭典**

<p>梵名Maheśvara  ，巴利名Mahissara  。音譯作摩醯首羅、莫醯伊濕伐羅。又作自在天、自在天王、天主。傳說為嚕捺羅天（梵Rudra  ）之忿怒身，因其居住地之不同，又有商羯羅（梵Śaṃkara  ）、伊舍那（梵Īśāna  ）等之異名。此天原為婆羅門教之主神濕婆，信奉此天者被稱為大自在天外道，此派以天為世界之本體，謂此天乃一切萬物之主宰者，又司暴風雷電，凡人間所受之苦樂悲喜，悉與此天之苦樂悲喜相一致。故此天喜時，一切眾生均得安樂；此天嗔時，則眾魔現，國土荒亂，一切眾生均隨其受苦；若世界毀滅時，一切萬物將歸入大自在天中。此蓋為大自在天神格之表現；然除殺傷、暴惡等性格之外，此天亦具有救護、治療之性格，而以吉祥神之面貌出現。初時，此天與那羅延天同列于梵天之下，其後，其神位漸次升高，而成為最高神格，于婆羅門教中，被視為‘其體常住，遍滿宇宙’，而有‘以虛空為頭，以地為身’之泛神論之神格。然濕婆神進入佛教後，即成為佛教之守護神，稱為大自在天，住在第四禪天。其像為三目、八臂，騎白牛，執白拂之天人形，有大威力，能知大千世界雨滴之數，獨尊于色界。</p><p>密教將此天視同伊舍那天，為十二天之一。供養十二大威德天報恩品（大二一·三八四上）：‘伊舍那天喜時，諸天亦喜，魔眾不亂也。舊名摩醯</p><p>首羅也。佛言若供養摩醯首羅已，為供養一切諸天。此天嗔時，魔眾皆現，國土荒亂。’此天形像種類很多，有二臂像、四臂像、八臂像，更有十八臂像，然不多見。列位在現圖胎藏界曼荼羅外金剛部西邊之西南隅，羅剎眷屬之左外，身呈赤黑色，右手開肘豎掌，屈中、無名、小等三指，左手作拳，執三股戟向右，乘青黑水牛，左腳下垂。﹝梵網經卷上、大教王經卷十一、守護大千國土經卷下、大吉義神咒經卷四、俱舍論卷七、慧琳音義卷二十六、胎藏界七集卷下﹞（參閱‘大自在天外道’784）</p>
