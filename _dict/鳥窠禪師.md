---
title: 鳥窠禪師
source: deerpark.app
---
### 丁福保佛學大辭典

【人名】名道林，唐杭州人，九歲出家，二十一歲於荊州果願寺受戒。至京師謁徑山道欽禪師而契悟心要。後南歸，見秦望山有長松，枝葉繁茂，盤屈如蓋，遂棲止其上。故時人謂之鳥窠禪師。有鵲巢於側，人又曰鵲巢和尚。元和年中，白居易出知杭州。聞師之道，見師棲止巢上，乃問曰：師住處甚險？師曰：太守危險尤甚。曰：弟子位鎮山河，何險之有？師曰：薪火相交，識性不停，得非險耶。曰：佛法大意如何？師曰：諸惡莫作，眾善奉行。曰：三歲孩兒也解恁麼道。師曰：三歲童兒雖道得，八十老翁行不得。居易頷歎，數從問道，穆宗長慶四年二月十日跏趺而化，勅謚圓修禪師。見傳燈錄四，稽古略三。



