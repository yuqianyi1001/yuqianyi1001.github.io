---
title: 五大虛空藏
source: deerpark.app
---

### 丁福保佛學大辭典

【名數】虛空藏菩薩之德分為五方者。五大虛空藏菩薩速疾大神驗秘密式經曰：「東方福智虛空藏菩薩，坐白寶蓮華，戴五佛寶冠，以種種瓔珞嚴飾於身，右手施無畏，左手持寶蓮華，華上有羯磨杵，形色黃。南方能滿虛空藏菩薩，坐赤蓮華，頂有五佛寶冠。莊嚴如前，形色赤色，右手持寶劍，左執青蓮華，華上有如意寶珠，珠之周邊有火焰。西方施願虛空藏菩薩，坐紫蓮華，寶冠如前，莊嚴如前。合掌當胸前，形色如紅波利。北方無垢虛空藏菩薩，坐白蓮華，寶冠如前，莊嚴如前，左手施無畏，右手持寶蓮華，華上有月輪，形色水白。中央解脫虛空藏菩薩，寶冠如前，莊嚴如前。坐黃白蓮華，右手施無畏，左手持寶蓮華，華上有獨鈷杵，色黃。」又瑜祇經曰：「行者應畫五大金剛虛空藏，於一圓明中等於自身量而畫之，於一圓中更分為五，於中圓畫白色虛空藏，左手執鉤，右手持寶。前圓中畫黃色虛空藏，左持鉤，右執寶金剛。右圓中畫青色虛空藏，左執鉤，右持三瓣寶，放大光明。於後圓中畫赤色虛空藏，如前，左持鉤，右持大紅蓮華。左圓中畫黑紫色虛空藏，如前，左持鉤，右持寶羯磨，是名五大虛空藏求富貴法。若畫此像，於青色或金色絹上畫之，其菩薩衣服首冠瓔珞皆依本色，各半跏坐。畫此像了，對壇前無間誦五字明一千萬徧，即得富貴成就。」日本東寺觀智院國寶中，有惠運自唐請去之瑜祇五大虛空藏菩薩木像。金剛虛空藏（乘師子），摩尼虛空藏（乘象），法界虛空藏（乘馬），業用虛空藏（乘鳥），蓮花虛空藏（乘孔雀）是也。

【術語】以虛空藏菩薩之德配於五方而建立者。詳見虛空藏條附錄。

參照：<a href="/dict/虛空藏">虛空藏</a>


