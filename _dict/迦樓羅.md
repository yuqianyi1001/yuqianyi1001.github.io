---
title: 迦樓羅
source: deerpark.app
---

**來源：陳義孝佛學常見辭彙**

<p>又作迦留羅，華譯為金翅鳥，牠取龍為食，為八部眾之一。</p>

**來源：三藏法數**

<p>梵語迦樓羅，華言金翅、即金翅鳥神，其翮金色故也。兩翅相去三百三十六萬里。頸有如意珠，以龍為食。</p>

**來源：丁福保佛學大辭典**

<p>【動物】Garuḍa，又云迦留羅，迦婁羅，揭路荼。迦嘍荼，伽樓羅，誐嚕拏，蘗嚕拏等。鳥名。舊譯曰金翅鳥。新譯曰妙翅鳥。頂癭鳥，食吐悲苦聲等。居四天下之大樹，取龍為食。八部眾之一。法華文句二下曰：「迦樓羅，此云金翅。翅翮金色，居四天下大樹上，兩翅相去三百三十六萬里。」探玄記二曰：「迦留羅，新名揭路荼，此云妙翅鳥。鳥翅有種種寶色莊嚴，非但金。依海龍王經：其鳥兩翅相去三百三十六萬里，閻浮提止容一足。依涅槃經，此鳥能食消龍魚七寶等。又依增一經：日別食一大龍王五百小龍，達四天下，周而復始，次第食之。命欲終時，諸龍吐毒，不能復食。飢火所燒，聳翅直下。至風輪際，為風所吹，還復上來。往還七返，無處停足，遂至金剛輪山頂上命終。以食諸龍，身肉毒氣，發火自焚。難陀龍王，恐燒寶山，降雨滅火，渧如車軸，身肉消散。唯有心在，大如髀，純青琉璃色。輪王得之，用為珠寶。帝釋得之，為髻中珠。」慧苑音義上曰：「迦樓羅，或曰揭路荼，此云食吐悲苦聲也。謂此鳥凡取得龍，先內嗉中，得吐食之，其龍猶活，此時楚痛出悲苦聲也。或曰：此云大嗉頂鳥，謂此鳥常貯龍嗉內，益其頂麤也。舊云金翅妙翅者，且就狀而名，非敵對翻也。然其翅有種種質色，非唯金耳。」慧琳音義一曰：「揭路荼，正音蘗嚕拏，古云迦婁羅。」同十一曰：「迦留羅，梵音不正也，正音誐嚕拏。」俱舍光記八曰：「揭路荼，此云頂癭，或名蘇鉢剌尼Suparṇi，此云妙翅。翅殊妙也，舊云翅金鳥，非正所目。」</p>
