---
title: 丙丁童子
source: deerpark.app
---
### 佛光大辭典

禪林用語。原指司燈火之童子。丙丁，即天幹中之‘丙、丁’，與五行相配則屬‘火’，故以丙丁比喻火。禪林中每以‘丙丁童子來求火’一語譬喻眾生本具佛性，復向外求佛。蓋自身即是火，更向外求火，自屬忘失本性、多此一舉之愚昧行為。﹝景德傳燈錄卷二十五報恩院玄則條、碧岩錄第七則評唱﹞



### 丁福保佛學大辭典

【職位】司燈火之童子也。碧巖第七則評唱曰：「如則監院在法眼會中未曾參請入室，一日法眼問云：則監院何不來入室？則云：和尚豈不知耶？某甲於青林處有個入頭。法眼云：汝試為我舉看。則云：某甲問如何是佛。林云：丙丁童子來求火。法眼云：好語，恐儞錯會，更說看。則云：丙丁屬火，以火求火；如某甲是佛，更去求佛。法眼云：監院果然錯會了。則不憤便去。法眼云：此人回則可救；若不回，則不得救。則到中路自忖云：他是五百人之善知識，豈賺我耶？遂回再參。法眼云：儞但問我，我為儞答。則便問如何是佛。法眼云：丙丁童子來求火。則於言下大悟。」按傳燈錄十與此異。



