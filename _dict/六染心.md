---
title: 六染心
source: deerpark.app
---

### 三藏法數

﹝出起信論﹞ 六染心者，謂心體本淨，離諸妄染，以依不覺，忽起無明，由無明熏習力故，遂有六種染心之相。 〔一、執想應染〕，謂於苦樂等境，不了虛無，妄起執著，與心相應，見、思煩惱之惑污其淨心，故名執相應染，即是六麤中第三執取相、第四計名字相也。（見、思者，見即分別也。謂意根對法塵，起諸邪見，故名見惑。思即思惟也，又貪染曰思。謂眼耳鼻舌身五根，貪愛色聲香味觸五塵，而起想著，故名思惑。六麤者，智相、相續相、執取相、計名字相、起業相、業繫苦相也。） 〔二、不斷相應染〕，不斷，即相續也。謂於苦樂等境，與心相應，數數起念，相續不斷，故名不斷相應染，即是六麤中第二相續相也。 〔三、分別智相應染〕，謂能分別世間、出世間諸法染淨，故云智也。此智分別，亦是法執，與心相應，故名分別智相應染，即是六麤中第一智相也。 〔四、現色不相應染〕，現色者，謂依根本無明熏動淨心，令現境界之相，雖現境界之相，而根本無明最極微細不與心王心所相應，故名不相應染，即是三細中第三現相也。（根本無明者，謂其能生見、思等惑也。心王者，即第八識也。心所者，受想行也。三細者，業相、轉相、現相也。） 〔五、能見心不相應染〕，能見心者，謂根本無明動，故能令心有所見，雖令心有所見，而不與心王心所相應，故名不相應染，即是三細中第二轉相也。 〔六、根本業不相應染〕，根本業者，即根本無明也。謂以無明力故，不覺心動，動即成業，雖動成業，而不與心王心所相應，故名不相應染，即是三細中第一業相也。



### 丁福保佛學大辭典

【名數】心體原為清淨，離諸妄染，然因依於不覺，忽起無明，遂有六種染心之相：一、執相應染，我執之煩惱與心王相應而起，執著外境以染淨心者，是六麤中之第三執取相與第四計名字相也，二乘之極果及菩薩之十住位斷之。二、不斷相應染，不斷為相續之義，於苦樂等境，法執之煩惱與心王相應而起，相續不斷，以染淨心者，是六麤中之第二相續相也。是分別起之法執，菩薩于初地之位斷之。三、分別智相應染，分別智為能分別世間出世間諸法之智，此分別智與心王相應而污淨心者，六麤中之第一智相也。是俱生起之微細法執，至第七地之位而斷之。四、現色不相應染，依根本無明而薰動淨心，現境界之相者。最極微細，不與心王及心所相應，故曰不相應。三細中之第三現相也，於八地之位斷之。五、能見心不相應染，由根本無明而使淨心始有能見之相者，不相應之義同上。三細中之第二轉相也，於第九地斷之。六、根本業不相應染，業為動作之義，由根本無明而心體始動作者。是為根本之動作，故曰根本業。不相應之義同上。是為眾生迷妄之元始，三細中之第一業相也，於第十地金剛喻定斷之。三細六麤，明由因緣而生起之次第，故自細至麤而說，此欲辨治斷之次第，故自麤至細而說。見起信論。



### 佛光大辭典

謂眾生之心性本來自性清淨而離諸妄染，然因依于不覺而忽起無明，為煩惱所染污，遂有六種染心之相。即：(一)執相應染，我執之煩惱與心王相應而起，執著外境以染淨心。(二)不斷相應染，于苦樂等境上，法執之煩惱與心王相應而起，相續不斷，以染淨心。(三)分別智相應染，能分別世間、出世間諸法之智，與心王相應而污染淨心。(四)現色不相應染，依根本無明而薰動淨心，現境界之相，不與心王、心所相應。(五)能見心不相應染，由根本無明動故，而使淨心有能見之相，不與心王、心所相應。(六)根本業不相應染，由根本無明力故，而心體始動，動而成業，亦不與心王、心所相應。

六染中之前三染相當于六粗中之前四粗，後三染則相當于三細；由粗至細斷三細六粗（九相）之次第有六，即：(一)執相應染相當于九相中之執取相與計名字相二種粗之我執，在聲聞緣覺二乘中，已解脫三界見思惑之無學位與信根成就之十住以上者均可遠離此染。(二)不斷相應染相當于九相中之相續相，即屬粗分別之法執，于十住以上之三賢位斷此而修學方便漸舍，後至發無漏清淨心之初歡喜地菩薩遠離此染。(三)分別智相應染相當于九相中之智相，屬粗的俱生起之法執，自第二地修空無相觀至用方便之第七地菩薩遠離此染。以上三者為與第六識相應之惑，故稱相應染；相應即指心王與心所相應，意謂粗雜之惑。(四)現色不相應染相當于九相中之境界相（現相），于客觀色法中得自在之第八地菩薩遠離此染。(五)能見心不相應染相當于九相中之見相（轉相），于自心得自在之第九地菩薩遠離此染。(六)根本業不相應染相當于九相中之業相，菩薩圓滿第十地之因位，即果位之佛，能入如來地而遠離此染。以上後三染為與第八阿賴耶識相應之惑，故稱不相應染；不相應即謂與心王、心所不相應，指微細之惑。上述由粗至細所說之斷惑順序，正與九相由細至粗之順序相反，此系顯示修行向上、開悟上升之還滅門。﹝大乘起信論、大乘起信論義記卷下本、起信論疏筆削記卷四﹞


