---
title: 四悉檀
source: deerpark.app
---

### 三藏法數

﹝出法華文句﹞ 悉，遍也。檀，梵語具云檀那，華言施。華梵兼稱，故名悉檀。佛以此四說法，遍施一切眾生，故名四悉檀也。 〔一、世界悉檀〕，世即隔別之義，界即界分也。蓋由眾生根器淺薄，故佛隨其所欲樂聞，為之次第分別而說，令生歡喜，是名世界悉檀。 〔二、為人悉檀〕，謂佛欲說法，必先觀眾生機器之大小，宿種之淺深，然後稱其機宜而為說之，令生正信，增長善根，故名為人悉檀。 〔三、對治悉檀〕，謂如眾生貪欲多者，教觀不淨；瞋恚多者，教修慈心；愚癡多者，教觀因緣。為對此等諸病，說此法藥，遍施眾生，故名對治悉檀。 〔四、第一義悉檀〕，第一義，即理也。謂佛知眾生善根已熟，即為說法，令其得悟聖道，是名第一義悉檀。



### 丁福保佛學大辭典

【名數】佛之說法不出四悉檀也。悉檀Siddhānta者，古師一譯為成。謂以此四法成就眾生之佛道，故名。南岳解悉為漢語普徧之義，檀為梵言檀那之略，是施之義。佛以此四法普施眾生，故云悉檀。天台隨於南岳，愚案悉檀與新譯之悉曇同，成就之義也。一世界悉檀，佛先順凡情用人我等假名隨順眾生所樂而說世界之法，令聞者歡喜適悅。二各各為人悉檀，佛說法鑑眾生之機，隨機宜之大小，宿種之淺深，說各人所應之法，令彼發起正信，增長善根。三對治悉檀，貪欲多者教以慈心，愚痴多者教以因緣觀，如是施種種之法藥，除遣眾生之惡病。四第一義悉檀，佛見眾生之機緣既熟，說諸法實相，令彼入於真證。要之佛始說淺近之事理，令聞者適悅者，世界也，令眾生生善根者，為人也，除遣眾生之惡病者，對治也，遂使悟入聖道者，第一義也。智度論一曰：「有四種悉檀：一者世界悉檀，二者各各為人悉檀，三者對治悉檀，四者第一義悉檀。四悉檀中總攝一切十二部經八萬四千法藏，皆是實相無相違背。」法華玄義一曰：「南岳師例大涅槃，胡漢兼稱，悉是此言。檀是胡語，悉之言徧，檀為施。佛以四法徧施眾生，故言悉檀也。」大乘義章二曰：「言悉檀者是中國語，此方義翻其名不一。如楞伽中子註釋，或名為宗，或名為成，或云理也。」玄應音義二曰：「悉曇此云成就，論中悉檀者亦悉曇也，以隨別儀轉音名為悉檀。」見四釋條下天台四釋。

參照：<a href="/dict/四釋">四釋</a>



### 佛光大辭典

悉檀，梵語siddhānta，巴利語同。意譯作成就、宗、理等。佛化導眾生之教法可分四個範疇，即：世界、各各為人、對治、第一義等四悉檀。略作四悉。法華經玄義卷一下，以悉檀為梵漢兼稱之語。悉，即遍之義；檀，為檀那（梵dāna ，譯作布施）之略稱，即佛以此四法遍施一切眾生，故稱四悉檀。

據大智度論卷一所載，佛之教法有種種差別，乍見似為矛盾，若總其教說，則有四悉檀之別，皆為實義而不相違背。(一)世界悉檀，即隨順世間之法，而說因緣和合之義；亦即以世間一般之思想、語言、觀念等事物，說明緣起之真理。例如，人類系由因緣和合而存在，故非為實體。以人存在本是一般世俗之見，乃說適合世俗之法以隨順眾人，令凡夫喜悅而得世間之正智，故此悉檀又稱樂欲悉檀。(二)各各為人悉檀，略作為人悉檀。即應眾生各別之根機與能力，而說各種出世實踐法，令眾生生起善根，故又稱生善悉檀。(三)對治悉檀，即針對眾生之貪、嗔、癡等煩惱，應病而予法藥。此系為滅除眾生煩惱與惡業之教；以其能斷眾生諸惡，故又稱斷惡悉檀。(四)第一義悉檀，即破除一切論議語言，直接以第一義詮明諸法實相之理，令眾生真正契入教法，故又稱入理悉檀。

法華經玄義卷一下，舉出可說與不可說二種第一義悉檀。可說者，乃為‘一切實、一切非實、一切實亦非實、一切非實非不實’四句。不可說者，則為諸佛所證得之理。同書並將四悉檀配于天台宗之藏、通、別、圓四教之四諦，即：世界悉檀配于藏教之生滅四諦、為人悉檀配于通教之無生四諦、對治悉檀配于別教之無量四諦、第一義悉檀配于圓教之無作四諦。此外，禪經中所說之四隨即指四悉檀。﹝維摩經玄疏卷一、大乘義章卷二、大乘法苑義林章卷一末、華嚴五十要問答卷下、華嚴經孔目章卷三、阿彌陀經通贊疏卷下﹞


