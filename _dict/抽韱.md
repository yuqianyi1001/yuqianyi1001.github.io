---
title: 抽韱
source: deerpark.app
---

**來源：丁福保佛學大辭典**

<p>【雜語】即俗所謂求籤也。幸蜀記曰：「王衍禱張惡子廟，抽籤得逆天者殃四字。」劍南詩自註曰：「予出蜀日，遣僧乞籤於射洪陸使君祠，使君以老杜詩為籤，予得遣興五首中第二首。」朱子語類謂：「易爻辭，如今籤解耳。」按諸籤解，最家諭戶曉者，莫如關帝籤。據陸粲庚已編，蘇州江東神行祠在教場之側。以百籤決休咎。甚著靈異。記所知者數事：一長洲趙同魯乞得詩云：前三三與後三三。一縣橋許氏得詩云：萬里鵬程君有分。一周應良得詩云：巍巍獨步向雲間。一陶麟得詩云：到頭萬事總成空。一毛欽得詩云：憶昔蘭房分半釵。凡此俱今關帝籤句也。陸氏謂其神姓石名固。然則此百籤，初不屬關帝。其移就，未詳何時？陔餘叢攷二十三曰：「顧仲恭竹籤傳，載神前設籤之始曰：入唐為陳武烈太祝附帝意作韻語。入宋又辟江東神幕關壯繆侯之改諡武安王也，倚勢辟之。明興，為王立廟京師正陽門外，命籤典謁。然則神前設籤起於唐世也。又夷堅志，建昌大寺塔中置泗州僧伽像，甚靈。張彥文尚書與其子元晉，初預鄉薦，皆禱之，同得一吉籤，遂登第去。癸辛雜識臨安太學有岳武穆王祠，井祀銀瓶娘子。其籤文與天竺同。」</p><p>參照：<a href="/dict/天竺">天竺</a></p>
