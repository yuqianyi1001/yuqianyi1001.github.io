---
title: 毘提訶
source: deerpark.app
---

**來源：丁福保佛學大辭典**

<p>【地名】Videha，舊云弗婆提，弗於逮。四大洲中，東大洲之名。故云東毘提訶。毘者勝之義，提訶者身之義，譯曰勝身。又譯前。以此洲在諸方之前故也（東方為前）。西域記二曰：「東毘提訶洲，舊曰弗婆提，又曰弗於逮，訛也。」法華玄贊二曰：「吠是勝義，題呬云身，即東毘提訶之名。彼毘提訶，男聲中呼。此吠題呬，女聲中呼。」瑜伽倫記一下曰：「毘提訶，此云勝身。」玄應音義二十三曰：「東毘提訶，或云弗婆提，或云弗於逮，皆梵音訛轉也。此云前，在諸方之前也。」俱舍論十一曰：「東勝身洲，東陿西廣，三邊量等，形如半月。東三百五十，三邊各二千。」又毘提訶洲有二中洲之附屬，與本洲同名，一云提訶，二云毘提訶。即身洲。譯曰勝身洲。俱舍論十一曰：「勝身洲邊二中洲者：一提訶洲，二毘提訶洲。」俱舍光記十一曰：「提訶，此云身。毘提訶，此云勝身。」</p>
