---
title: 放燈
source: deerpark.app
---

### 丁福保佛學大辭典

【行事】點燈放夜也。漢明帝時，佛法初東漸，摩騰竺法蘭與道士角法力勝之，明帝勅於上元（正月十五日）點燈以表佛法大明。後代傚之，至三元（正月十五日，七月十五日，十月十五日）皆放燈云。僧史略下曰：「案漢法本內傳曰：佛法初來與道士角試，燒經像無損而發光。又西域十二月三十日是此方正月十五日，謂之大神變月。漢明勅令燒燈，表佛法大明也。（中略）唐先天二年西域僧沙陀，請以正月十五日燃燈。開元二十八年正月十四日勅，常以二月望日燒燈。（中略）德宗貞元三年勅，正月十五日燃燈。是漢明帝因佛法初來與道士角法，勅令燭燈表破昏闇。（中略）後歷諸朝或然不。大宋太平興國六年勅，下元亦放燈，三夜為軍民祈福，供養天地辰象佛道。三元俱燃燈放夜，自此為始。著於格令焉。」


