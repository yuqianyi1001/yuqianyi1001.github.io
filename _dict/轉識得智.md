---
title: 轉識得智
source: deerpark.app
---
### 佛光大辭典

又作轉識成智。瑜伽行派及唯識宗認為經過特定之修行至佛果時，即可轉有漏之八識為無漏之八識，從而可得四種智慧。即：(一)前五識（眼、耳、鼻、舌、身識）轉至無漏時，得成所作智（又稱作事智），此智為欲利樂諸有情，故能于十方以身、口、意三業為眾生行善。(二)第六識（意識）轉至無漏時，得妙觀察智，此智善觀諸法自相、共相，無礙而轉，能依眾生不同根機自在說法，教化眾生。(三)第七識（末那識）轉至無漏時，得平等性智（又稱平等智），此智觀一切法，自他有情，悉皆平等，大慈悲等，恆共相應，能平等普度一切眾生。(四)第八識（阿賴耶識）轉至無漏時，得大圓鏡智，此智離諸分別，所緣行相微細難知，不妄不愚，一切境相，性相清淨，離諸雜染，如大圓鏡之光明，能遍映萬象，纖毫不遺。﹝大莊嚴經論卷三、成唯識論卷十﹞（參閱‘四智心品’1771）



### 丁福保佛學大辭典

【術語】轉有漏之八識，而得與無漏之八識相應之四智也。轉有漏之第八識而得與無漏之第八識相應之大圓鏡智，轉有漏之第七識而得與無漏之第七識相應之平等性智，轉有漏之第六識而得與無漏之第六識相應之妙觀察智，轉有漏之前五識而得與無漏之前五識相應之成所作智也。此四智雖各有二十二心心所，共相應而起，然此中智之心所，作用最為顯勝。故標智之名也。唯識論十曰：「如是四智相應心品，雖各定有二十二法能變所變種現俱生，而智用增以智名顯。故此四品總攝佛地一切有為功德皆盡，此轉有漏八七六五識相應品如次而得。」



