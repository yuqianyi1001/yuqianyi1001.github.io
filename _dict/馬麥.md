---
title: 馬麥
source: deerpark.app
---

### 三藏法數

佛言過去世時，有比婆葉如來，在槃頭摩跋城中，與大比丘眾俱。有槃頭王與諸臣民請佛供養，及比丘僧，佛默然許之。王還，具饌已畢，即執香爐，啟曰：唯願屈尊來受我供。佛敕大眾往詣王宮。食畢各還。時為病比丘取食而歸。爾時城中有婆羅門，教五百童子。佛從婆羅門所過時，婆羅門見食香美，便起妒意。此髡沙門，正應食馬麥，不應食甘饌。亦教童子言，此等師主，皆食馬麥。時婆羅門者，即我身是。五百童子者，五百羅漢是。我時言他食馬麥故，受諸苦報，今雖得佛，由此殘緣，我及眾等於毗蘭邑食馬麥九十日也。（梵語沙門，華言息心，又云勤息、比婆葉、槃頭摩、跋毗蘭俱無翻。）



### 丁福保佛學大辭典

【故事】馬糧之麥也，佛一夏受阿耆達婆羅門王請，安居彼國，與五百比丘共食三月馬麥。是佛十難之一。楞嚴經六曰：「若不為此捨身微因縱成無為，必還生人酬其宿債，如我馬麥正等無異。」參照阿耆達條。

參照：<a href="/dict/阿耆達">阿耆達</a>



### 佛光大辭典

馬所食之麥。佛嘗受阿耆達王之請，至彼國結夏安居，遇災荒，谷米昂貴，受販馬人供養，與五百比丘共食馬麥三月，為佛十難之一。﹝楞嚴經卷六、善見律毗婆沙卷五﹞


