---
title: 十六大力
source: deerpark.app
---
### 佛光大辭典

佛應阿耨達龍王之請，為說無欲之法，並謂若諸菩薩修諸清淨行，當得此十六大力，調攝身心，而化諸眾生。十六大力即：(一)志力，謂菩薩心志善能總持一切諸佛所說之法，化導眾生。(二)意力，謂菩薩心意與佛之所行相同，于諸眾生未得度者，皆願度脫之。(三)行力，謂菩薩能以精進之行，通達一切諸法甚深之義。(四)慚力，謂菩薩能以慚愧之故，遠離一切罪業，興起種種善法。(五)強力，謂菩薩于一切障難之中，能堅忍而不為非行。(六)持力，謂菩薩于所受持之法，皆能演說開導，而無遺忘。(七)慧力，謂菩薩有大智慧，照了諸法皆空，雖千億魔兵而不能惱之。(八)德力，謂菩薩修無欲行，具諸功德，離諸染著。(九)辯力，謂菩薩有大辯才，于百千劫隨解諸法，所說無礙。(十)色力，謂菩薩色相端正，若帝釋、梵天及四天王等至菩薩所，一見之頃，黯然無色。(十一)身力，謂菩薩之身堅固清淨，猶如金剛，火不能燒，刀不能斷，于外道中最高特勝。(十二)財力，謂菩薩于眾珍寶，隨所念願，應時即至。(十三)心力，謂菩薩知諸眾生性欲，能一其心而順化之。(十四)神足力，謂菩薩化導眾生，能以神通具足之力，即現神變而度脫之。(十五)弘法力，謂菩薩于諸佛之法，能廣為一切眾生宣說，使眾生聞之而不斷絕，信受奉行，等除眾苦。(十六)降魔力，謂菩薩修習禪定，承順佛旨，能伏眾魔。﹝三昧弘道廣顯定意經卷二﹞



### 三藏法數

﹝出三昧弘道廣顯定意經﹞ 佛赴阿耨達龍王請，為說無欲法，令諸菩薩修於清淨之行，當得此十六大力，調攝身心而化眾生也。（梵語阿耨達，華言無熱惱。菩薩，梵語具云菩提薩埵，華言覺有情。） 〔一、志力〕，謂菩薩心志，善能總持諸佛一切所說之法，化導眾生，是名志力。 〔二、意力〕，謂菩薩心意，同佛所行，於諸眾生，未得度者，悉願度脫，是名意力。 〔三、行力〕，行即進趣之義。謂菩薩能以精進之行，通達一切所說甚深法義，是名行力。 〔四、慚力〕，謂菩薩以能慚愧，故遠離一切罪行，興起種種善法，是名慚力。 〔五、強力〕，謂菩薩於一切障難之中，而能堅忍不為非行，是名強力。 〔六、持力〕，謂菩薩於所受持之法，悉能宣演開導，而無遺忘，是名持力。 〔七、慧力〕，謂菩薩有大智慧，照了諸法皆空，雖億千魔兵而不能惱，是名慧力。 〔八、德力〕，謂菩薩修無欲行，具諸功德，離諸染著，是名德力。 〔九、辯力〕，謂菩薩有大辯才，於百千劫，隨解諸法，所說無礙，是名辯力。（劫，梵語具云劫波，華言分別時節。） 〔十、色力〕，謂菩薩色相端正，若帝釋、梵王及四天王詣菩薩所，一見之頃，黯然無色，是名色力。（梵語釋提桓因，華言能天主，言帝釋者，華梵雙舉也。梵王，即大梵天王也。四天王者，東方持國天王、南方增長天王、西方廣目天王、北方多聞天王也。） 〔十一、身力〕，謂菩薩之身，堅固清淨，猶如金剛，火不能燒，刀不能斷，於外道中最勝獨尊，是為身力。 〔十二、財力〕，謂菩薩於眾珍寶，隨所念願，應時即至，是名財力。 〔十三、心力〕，謂菩薩知諸眾生性欲，能一其心而順化之，是名心力。 〔十四、神足力〕，謂菩薩化導眾生，能以神通具足之力，即現神變，而度脫之，是名神足力。 〔十五、弘法力〕，謂菩薩於諸佛法，能廣為一切眾生宣說，使其聞之，而不斷絕，信受奉行，等除眾苦，是名弘法力。 〔十六、降魔力〕，謂菩薩修習禪定，承順佛旨，能伏眾魔，是名降魔力。



### 丁福保佛學大辭典

【名數】佛趣阿耨達龍王之請，為說無欲之法，使諸菩薩修諸清淨行，當得此十六大力，調攝身心，而化諸眾生也。一、志力，菩薩心志，善總持一切諸佛所說之法，以化眾生，名為志力。二、意力，菩薩心意與佛之所行同。於諸眾生未度者願悉度之，名為意力。三、行力，菩薩能以精進之行，通達一切諸法甚深之法義，名為行力。四、慚力，菩薩能以慚愧之故，遠離一切罪業，興同起種種善法，名為慚力。五、強力，菩薩於一切障難中能堅忍而不為非行，名為強力。六、持力，菩薩於所受之法，悉能演說開導，而無遺忘，名為持力。七、慧力，菩薩有大智慧，照了諸法皆空，千億魔兵，不能惱之。名為慧力。八、德力，菩薩修無欲行，具諸功德，離諸染著，名為德力。九、辯力，菩薩有大辯力，於百千劫隨解諸法，所說無礙，名為辯力。十、色力，菩薩色相端正，若帝釋梵天及四天王至菩薩所，一見之頃，黯然無色，名為色力。十一、身力，菩薩之身，堅固清淨，猶如金剛，火不能燒，刀不能斷，於外道中最高特勝，名為身力。十二、財力，菩薩於眾珍寶隨所念願應時即至，名為財力。十三、心力，菩薩知諸眾生性欲，能一其心順而化之，名為心力。十四、神足力，菩薩化導眾生能以神通具足之力，即現神變，度脫之，名為神通力。十五、弘法力，菩薩於諸佛之法能廣為一切眾生宣說，使眾生聞之而不斷絕，信受奉行，等除眾苦，名為弘法力。十六、降魔力，菩薩修習禪定，承順佛旨，能伏眾魔，名為降魔力。見三昧弘道廣顯定意經二。



