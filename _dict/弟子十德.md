---
title: 弟子十德
source: deerpark.app
---

**來源：丁福保佛學大辭典**

<p>【名數】弟子欲受灌頂者，應具十德。是灌頂具支分之隨一也。一、信心，阿闍梨觀彼現在之根性或久遠之因緣，於此不思議之緣起三種秘密（即三密）諸法便中，直信無疑，能無怖畏，乃堪攝受也。二、種姓清淨，可為婆羅門等四種大姓者，若是旃陀羅等，則以家法相承，習行不清淨事之故，性弊惡多，若為作傳法灌頂，使流通大法，則輕慢他，或成匱法之因緣，即如比丘之受具，亦宜簡去毀辱眾僧之極卑下姓也。若但為結緣受法，則非所論。復次，若久遠以來曾有發菩提心之因緣，則是生於如來種姓中，最為殊勝。三、恭敬三寶，於佛法眾僧起淳厚謙下之心，常好親近供養，尊重讚嘆，可知是人有前世行過之因緣也。四、深慧嚴身，如是等於虛空之無邊佛法，非劣慧者心器所能堪，故以智性深利自為莊嚴者，乃可為說也。五、堪忍無懈怠，此是有所能堪而無所退屈之義，梵音與忍辱不同。謂求法之因緣，種種艱苦之事，皆能作之，假令一度不成，復更發迹而修之，如誓挹盡大海而後已，若人之志性如是，則可傳法也。六、尸羅淨無缺，於在家出家之律儀，乃至於本姓受之諸禁戒，隨所奉持，深心防護，無有缺毀，若具如是之性則雖未入三昧耶平等大誓，亦當恭順無違，故堪傳法也。七、忍辱，於內外違順境界八種大風，其心安忍，無所傾動，可知是人必不犯持明之重禁，作不利眾生之行（此十重禁之第四也），故堪傳法也。八、不慳吝，於所有財法常念惠施，於來求者，心無鄙吝，可知是人不犯持明之重禁而慳吝正法（此十重禁中第三），故堪傳受也。九、勇健，即是阿闍梨中之德，勇健之菩提心之種姓，於行道時，遇種種可畏之色聲，亦心不怯弱，乃至出生入死無怖畏之想，正順於菩提薩埵大人所行，故可傳授也。十、堅願行，此是要心之願，梵音與求之願不同，如自立志每日念誦三時，則終竟一期，雖遇種種之異緣，亦無間絕，如是事有終始則善行菩薩之事時，亦不虧本誓，故堪傳法也。然此所說弟子之十德，若兼備者，甚為希有，但有所偏長，可望匠成，即應攝受。又如聲聞之受具時觀察種種之遮難，如所謂太小太老色貌瑕疵諸病患等。是恐白衣之嫌呵故也。今此摩訶衍，即不如是，但使道機可濟，則雖有諸餘過失，亦皆所不觀也。見大日經疏四。</p>
