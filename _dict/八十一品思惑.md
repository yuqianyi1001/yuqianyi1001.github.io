---
title: 八十一品思惑
source: deerpark.app
---

### 陳義孝佛學常見辭彙

小乘說思惑品數有十、即欲界有貪瞋痴慢四惑，色界與無色界各有貪痴慢三惑，合而為十。此十惑分九地九品漸斷之，九地者，欲界五趣為一地，色界四禪天為四地，無色界四空天為四地，共九地，每地九品，即上上品，上中品，上下品，中上品，中中品，中下品，下上品，下中品，下下品，合共即八十一品。



**來源：三藏法數**

﹝出天台四教儀集註﹞ 思惑者，謂眼等五根，對色等五塵，而起貪瞋癡慢四惑也。言八十一品者，以欲界為一地，色界初禪、二禪、三禪、四禪為四地，無色界空處、識處、無所有處、非想非非想處為四地，共為九地。欲界一地具九品，貪瞋癡慢四惑，所謂上上、上中、上下，中上、中中、中下，下上、下中、下下也。色界四地，無色界四地，亦各有九品，貪癡慢三惑，但除瞋恚，以上二界，不行瞋故。是則九地各有九品思惑，共成八十一品也。（三界思惑分九品者，以此惑難斷，故細分之，令二果斯陀含、三果阿那含、四果阿羅漢，次第斷除也。）



### 丁福保佛學大辭典

【名數】如上所言，見惑者頓斷之，思惑者漸斷之。漸斷之者聲聞乘為鈍根故，分十惑為九地之九品而分斷之也。九地者欲界五趣地為一，於此加色界之四禪地與無色界之四空處而為九地也，九品者此各地之思惑，為上上品、上中品、上下品，乃至下上品、下中品、下下品之九品。故為八十一品。既斷見惑之聖者為預流果，更進而斷初地之一品乃至五品為一來向，斷六品已，為一來果。以有下三品之欲惑，尚一往來於人天故也。次後方斷下三品之惑為不還向，既斷已，謂之不還果，以不再還生於欲界故也。次後漸斷上二界八地之七十二品為阿羅漢向，正斷終，為阿羅漢果。阿羅漢者譯曰不生，以既斷盡八十一品之思惑不再受生於三界故也。見俱舍論十二。

【名數】見思惑條。

參照：<a href="/dict/思惑">思惑</a>


