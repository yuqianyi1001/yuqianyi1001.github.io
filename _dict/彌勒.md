---
title: 彌勒
source: deerpark.app
---

### 陳義孝佛學常見辭彙

菩薩名，華譯為慈氏，現住在兜率天內院，是一生補處菩薩，將來當於住劫中的第十小劫，人壽減至八萬歲時，下生此界，繼釋迦牟尼佛之後，為賢劫之第五尊佛。



### 丁福保佛學大辭典

【佛名】Maitreya，新稱彌帝隸，梅低梨，迷諦隸，梅怛麗，每怛哩，梅怛麗藥，昧怛[口*履]曳。菩薩之姓也。譯曰慈氏。名阿逸多，譯曰無能勝。或言阿逸多為姓，彌勒為名。生於南天竺婆羅門家。紹釋迦如來之佛位，為補處之菩薩。光佛入滅，生於兜率天內院。彼經四千歲（即人中五十六億七千萬歲），下生人間，於華林園龍華樹下成正覺，初過去之彌勒，值佛而修得慈心三昧，故稱為慈氏。乃至成佛，猶立是名也。註維摩經一曰：「什曰：彌勒，菩薩姓也。阿逸多，字也。南天竺婆羅門子。」法華嘉祥疏二曰：「彌勒，此云慈氏也。過去值彌勒佛發願名彌勒也。出一切智光仙人經，彌勒昔作一切智光仙人。值慈氏佛說慈心三昧經，故曰慈也。華嚴經云：初得慈心三昧，故名慈也。」天台淨名疏五曰：「言彌勒者，有云從姓立名，今謂非姓，恐是名也。何者？彌勒，此翻慈氏。過去為王名曇摩流支，慈育國人，國人稱為慈氏。自爾至今常名慈氏，姓阿逸多，此云無勝。有言阿逸多是名。既不親見正文，未可定執。」俱舍光記十八曰：「梅怛，此云慈。儷藥，此云氏。菩薩於慈姓中生，從姓立名，故名慈氏。舊云彌勒，訛也。」玄應音義二十五曰：「梅怛麗藥，此云慈，即舊云慈氏者也。慈有二因緣：一值慈佛發心，二初得慈心三昧。因以名焉。言彌勒或云梅低黎，並訛也。」慧苑音義下曰：「彌勒，具昧怛[口*履]曳，此翻為慈氏也。」慧琳音義十四曰：「彌帝隸，古云彌勒，皆訛略不正也，正音云每怛哩。」西域記七曰：「梅怛麗耶，唐言慈，即姓也。舊曰彌勒，訛略也。」在密教，胎藏界之彌勒，坐於中台八葉院東北方之蓮上，金剛界之彌勒在賢劫十六尊中，坐於東方，羯磨會三十七尊中之西方金剛因菩薩，即為此尊之本誓，大輪金剛者，此尊之教令輪身也。密號曰迅疾金剛。


