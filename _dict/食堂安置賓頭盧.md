---
title: 食堂安置賓頭盧
source: deerpark.app
---

**來源：丁福保佛學大辭典**

<p>【雜語】禪林僧堂中央所安置之像，稱為聖僧。每日設食供之。其像有文殊，有憍陳如，有空生，而無一準，但多以賓頭盧為聖僧。此自秦之道安為始，正安置形像，由於宋末之法願法鏡等云。釋氏要覽下曰：「傳云：中國僧寺立鬼廟，次立伽藍神廟，次立賓頭盧廟，即今堂中聖僧也。始因道安法師夢一胡僧頭白眉長，語安云：可時設食。後十誦律至，慧遠方知和尚所夢即賓頭盧也。於是立座飯之，寺寺成則。法苑云：聖僧元無形像，至宋泰初末，正勝寺僧法願、正喜寺僧法鏡等，始圖形像矣。今堂中聖僧多云憍陳如非也，緣經律不令為立廟故，不赴四天供故。又安法師夢是賓頭盧故。」高僧五道安傳曰：「安常註諸經，恐不合理。乃誓曰：若所說不甚遠理，願見瑞相。乃夢見梵道人頭白眉毛長，語安曰：君所註經殊合道理，我不得入泥洹，住在西域，當相助弘通，可時時設食。後十誦律至，遠公乃知和尚所夢賓頭盧也。於是立座飯之，處處成則。」</p>
