---
title: 九齋日
source: deerpark.app
---

### 三藏法數

﹝出釋氏要覽并四天王經﹞ 齋，猶戒也。過中不食為齋。謂外道有以終日不食為戒者；世間之人又有飲食無度放逸自恣者，皆不得中道。佛令比丘，日中一食，清淨自活，端肅身心，安禪入道，以為修行之常法。本無月日之數。今言正、五、九之三月，及每月之六日為九齋日者，以天帝釋及四天王等，於此月日，察人善惡。人當食素持齋，以修善福。此亦如來隨機攝化，善巧方便也。（梵語比丘，華言乞士。梵語釋提桓因，華言能天主，言帝釋者，華梵兼舉也。四天王者，東方持國天王，南方增長天王，西方廣目天王，北方多聞天王也。） 〔一、正月〕，天帝釋以大寶鏡，正月照南贍部洲，而察人之善惡也。又北方毗沙門天王，巡察四洲；正月在南洲，亦如鏡之所照。故南洲人，宜於此月食素持齋修善也。（梵語贍部，即閻浮提，華言勝金洲。梵語毗沙門，華言多聞。四洲者，東弗于逮，南閻浮提，西瞿耶尼，北鬱單越也。） 〔二、五月〕，天帝釋以大寶鏡從正月照南贍部洲，二月照西瞿耶尼，三月照北鬱單越，四月照東弗于逮。至五月，復照此洲，而察人之善惡也。北方毗沙門天王巡察四洲，五月至南洲，亦如鏡之所照。故此洲之人，宜於此月食素持齋修善也。（梵語瞿耶尼，華言牛貨。梵語鬱單越，華言勝處。梵語弗于逮，華言勝。） 〔三、九月〕，天帝釋以大寶鏡從五月照南贍部洲，而六月、七月、八月，次第輪照察餘之三洲。至九月，復照此洲，而察人之善惡也。北方毗沙門天王巡察四洲，亦如鏡之所照。故此洲之人，宜於此月食素持齋修善也。（已上為年三長齋月。） 〔四、每月初八日〕，天帝釋敕四天王各治一方。至此日，四王遣輔臣觀察世間人民善惡，人於此日宜加修善，是名齋日。 〔五、每月十四日〕，此日四天王遣四太子，按行天下，伺察人民善惡。人於此日，宜加修善，是名齋日。 〔六、每月十五日〕，此日，四天王親自按行天下。有慈孝父母，恭敬三寶，及尊事長上，并修六度等行者，諸天相慶，則降善錫福，注祿增筭；如不修善持齋，惟造惡業，諸天憂慼，降以不祥，減祿除筭。人於此日，宜加修善，是名齋日。（三寶者，佛寶、法寶、僧寶也。六度者，一布施、二持戒、三忍辱、四精進、五禪定、六智慧也。） 〔七、每月二十三日〕，此日，四天王遣輔臣觀察，與初八日同。 〔八、每月二十九日〕，此日，四天王遣太子觀察，與十四日同。 〔九、每月三十日〕，此日，四天王躬自按行觀察，與十五日同。（已上為六齋日。）



### 丁福保佛學大辭典

【術語】九種之齋日也：一、正月每日，二、五月每日，三、九月每日，於此加六齋日。六齋日者每月之八日，十四日，十五日，二十三日，二十九日，三十日也。齋者不可中食之謂。此九種日為帝釋四天王等伺察人間善惡之日，故過午時不食，以慎身心也。見三藏法數三十五。



### 佛光大辭典

合三長齋日及六齋日而成。即正月、五月、九月之每日及每月之八日、十四日、十五日、二十三日、二十九日、三十日等九種齋日。齋者，持戒不過中食，即過午不食。九齋日為帝釋四天王等伺察人間善惡之日，故過午不食，以慎身心。﹝三藏法數卷三十五、釋氏要覽卷下、翻譯名義集卷七﹞


