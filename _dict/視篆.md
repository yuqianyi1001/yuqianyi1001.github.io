---
title: 視篆
source: deerpark.app
---
### 佛光大辭典

又作滌篆。篆，篆文；因印章多用篆文，故轉稱印章、寺印為篆。視篆，禪林于新住持入院時檢視寺印之謂。禪林于住持退院時，以小軸列記闔山大眾之名，軸尾捺以寺印，又別以片紙貼寺印，納于印籠，託都寺傳予後任之住持。至新住持入寺之日，都寺呈上寺印，新住持開封視閱，稱為視篆。此法于缺住持之際，可防止盜掛搭等事。蓋仿效官員更替之例。﹝敕修百丈清規卷上住持章入院條、禪林象器箋叢軌門﹞



### 丁福保佛學大辭典

【術語】篆者印也，禪林之法入住持所時，有撿視寺印之禮，故入寺曰視篆。象器箋九曰：「舊說曰：中華寺院有其字印，如天童印以玲瓏巖主四字篆刻。凡住持退院時，小軸列書闔山大眾名，軸尾使寺印，又別片紙打寺印不動其紙貼印仰之納於印籠。若少動印則所粘紙可破，是闕住之際禁盜掛搭之法也。住持封其印籠，託都寺令傳後住之人，都寺至新住持入寺日於室間度與之。」勅修清規入院曰：「知事捧呈寺印，新命看封，付知事開封，新命視篆。」



