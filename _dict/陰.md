---
title: 陰
source: deerpark.app
---

**來源：陳義孝佛學常見辭彙**

<p>１．蔭覆之義，指色聲等之有為法蔭覆真理。２．積聚之義，謂色聲等之有為法積聚生死之苦果。</p>

**來源：丁福保佛學大辭典**

<p>【術語】謂色聲等之有為法也。其解釋諸師各異。天台謂陰有二義：一陰者蔭覆之義，謂色聲等之有為法蔭覆真理也。二積聚之義，謂色聲等之有為法積聚生死之苦果也。止觀五上曰：「陰者陰蓋善法，此就因得名。又陰是積聚，生死重沓，此就果得名。」淨影取積聚之一義。大乘義章八本曰：「積聚名陰，陰積多法故。」是言色聲等之有為法，多法積聚而為體也。已上二家皆為舊譯，梵語塞建陀Skandha之譯語也。然新譯以譯之為蘊，解積聚之義。為且視舊譯之陰字為陰陽之陰，因許積聚之義不許陰覆之義。若為陰覆之義，則梵語云鉢羅婆陀。慈恩之義林章五本曰：「梵云塞建陀，唐言蘊，舊譯名陰（於禁反）。此陰是陰覆義。若言蔭者，梵本應云鉢羅婆陀，案陰音應以於今反，陰陽之陰也（陰陽之陰，是陰積之義）。但仁王經曰：「色名色蘊，心名四蘊，皆積聚性，隱覆真性。」又中論疏四末曰：「陰者陰殺也，其義主殺。以此五法能害慧命，是故經中喻旃陀羅。」是如天台之釋，有蔭覆之義。名義集六曰：「蘊謂積聚，古翻陰，陰乃蓋覆，積聚有為，蓋覆真性。」</p>
