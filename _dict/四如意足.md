---
title: 四如意足
source: deerpark.app
---

### 陳義孝佛學常見辭彙

又名四神足，原係四種禪定，謂修此四者，則能如意開發神通。一、欲如意足，謂修道趣果的欲望增進。二、念如意足，謂念念一心，住於正理。三、進如意足，謂精進直前，功無間斷。四、慧如意足，謂真照離妄，心不散亂。



**來源：三藏法數**

﹝出法界次第﹞ 〔一、欲如意足〕，欲者，希向慕樂，莊嚴彼法，故名為欲。謂凡所修習一切諸法，若無樂欲之心，事必不遂；若能樂欲，所願皆得，是為欲如意足。（莊嚴彼法者，謂修希即心，令四念處身受心法之觀成就也。） 〔二、念如意足〕，念者，專注彼境，一心正住，故名念。謂若非一心，觀法斷絕；若能一心，所願皆得，是為念如意足。 〔三、精進如意足〕，精進者，無雜曰精，無間曰進。謂惟專觀理，使無間雜，故曰精進。凡所修習一切諸法，若無精進，事必不成；若能精進，所願皆得，是為精進如意足。 〔四、思惟如意足〕，思惟者，思惟彼理，心不馳散也。謂凡所修習，若能思惟，所願皆得，是為思惟如意足。

謂所修之法，如願滿足也。一、欲如意足，謂希慕所修之法，如願滿足也。二、精進如意足，謂於所修之法，專注一心，無有間雜，如願滿足也。三、念如意足，謂於所修之法，記憶不忘，如願滿足也。四、思惟如意足，謂心思所修之法，不令忘失，如願滿足也。



### 丁福保佛學大辭典

【術語】又名四神足。為三十七科道品中次四正勤所修之行品。四種之禪定也。前四念處中修實智慧，四正勤中修正精進，精進智慧增多，定力小弱，今得四種之定以攝心，則定慧均等，所願皆得，故名如意足，又名神足。如意者如意而得也。為六通中之身如意通。又總曰六通，是定所生之果也。足者所依之義，如身依足而立。又六通等之如意，依此四種之定而起，故名定為足，又神者靈妙之德，此定為能生靈妙果德之所依，故名足。智度論十九曰：「問曰：四念處四正勤中已有定，何以故不名如意足？答曰：彼雖有定，智慧精進力多，定力弱故，行者不得如意願。四種定者：欲為主得定，精進為主得定，心為主得定，思惟為主得定。」然四如意足之稱目，異說頗多，智度論及法界次第，列欲，精進，心，思惟，輔行七列欲，精進，一心，思惟，是同一也。俱舍論則列欲勤心觀，四教儀則列欲念心慧。俱舍光記二十五曰：「此四者依加行而立名：一欲神足，欲於加行位起此定，依欲之力，故定引發而起。二勤神足，於加行位勤修此定，依勤之力，故定引發而起。三心神足，於加行位，一心專住依心之力，故定引發而起。四觀神足，於加行位觀察理，依觀之力，故定引發而起。加行位中雖有多法，而此四法資益最勝，故從此四者而名。」俱舍論二十五曰：「何緣於定立神足名，諸靈妙德所依止故。（中略）神謂受用種種神境，分一為多，乃至廣說。足謂欲等四三摩地，此中佛說定果名神，欲等所生等持名足。」


