---
title: 八定
source: deerpark.app
---
### 佛光大辭典

定，收攝散亂之心而歸于凝然不動之狀態。色界、無色界各有四定，故稱為八定。即：(一)初禪天定，謂人于欲界中修習禪定之時，忽覺身心凝然，運運而動，如雲如影。又覺遍身毛孔，氣息悉皆出入，入無積聚，出無分散，稱為初禪天定。(二)二禪天定，謂既得初禪天定已，心厭初禪，覺觀動散，因攝心在定，澹然澄靜，覺觀即滅。乃發勝定之喜，如人從暗室中出見日月光明，朗然洞徹，稱為二禪天定。(三)三禪天定，謂既得二禪天定已，而又厭二禪。喜心湧動，定不堅固，因攝心諦觀，喜心即謝，于是泯然入定，綿綿之樂從內心發。樂法增長，遍滿身中，于世間樂最為第一，稱為三禪天定。(四)四禪天定，謂既得三禪天定已，又覺三禪樂法擾心，令心不清淨，遂生厭離，加功不止。即得安隱，出入息斷，空明寂靜，如明鏡離垢，淨水無波，湛然而照，萬象皆現，絕諸妄想，正念堅固，稱為四禪天定。(五)空處天定，空，即虛空。既得四禪天定已，猶厭身心系縛，不得自在，乃轉加功力，觀察己身猶如羅e，內外通徹，一心念空，唯見虛空，無諸色相，其心明淨，無礙自在，如飛鳥出籠，自由自在，稱為空處天定。(六)識處天定，識，即心之意。謂既得空處天定已，即以識心遍緣虛空；而虛空無邊，以無邊故，定心復散，于是即舍虛空，轉心緣識，與識相應，心定不動，現在過去未來之識悉現定中，與定相應，心不分散。此定安隱，清淨寂靜，稱為識處天定。(七)無所有處天定，謂離上空處識處，故稱無所有處。得識處天定已，以心緣現在過去未來三世之識，無量無邊，能壞于定，惟有無心識處，心無依倚，乃為安隱。于是即舍識處，專系心于無所有處，精勤不懈，一心內淨，怡然寂靜，諸想不起，稱為無所有處天定。(八)非想非非想處天定，謂前識處為有想，無所有處為無想。至此，則舍前有想，名非想；舍前無想，名非非想。蓋此天既得無所有處天定已，又知此處如癡如醉，如眠如暗，以無明覆蔽，無所覺了，無可愛樂，于是一心專精，即于非有非無，常念不舍，則無所有處定，便自謝滅，加功不已，忽然真實定發，不見有無相貌，泯然寂絕，清淨無為，三界定相，無有過者，稱為非想非非想處天定。﹝俱舍論卷二十八、釋禪波羅蜜次第法門卷七﹞



### 三藏法數

﹝出禪波羅蜜﹞ 定即攝散歸靜之義。色界、無色界各有四定，故云八定也。 〔一、初禪天定〕，謂人於欲界中修習禪定之時，忽覺身心凝然，運運而動，如雲如影；又覺遍身毛孔氣息，悉皆出入，入無積聚，出無分散，是名初禪天定。 〔二、二禪天定〕，謂既得初禪天定已，心厭初禪覺觀動散，因攝心在定，澹然澄靜；覺觀即滅，乃發勝定之喜，如人從暗室中出見日月光明，朗然洞徹，是名二禪天定。（覺觀者，初心在緣曰覺；細心分別禪味曰觀。） 〔三、三禪天定〕，謂既得二禪天定已，而又厭二禪喜心湧動，定不堅固；因攝心諦觀，喜心即謝，於是泯然入定，綿綿之樂，從內心發；樂法增長，遍滿身中，於世間樂最為第一，是名三禪天定。 〔四、四禪天定〕，謂既得三禪天定已，又覺三禪樂法擾心，令不清淨，一心厭離，加功不止，即得安隱，出入息斷，空明寂靜，如明鏡離垢，淨水無波，湛然而照，萬像皆現；絕諸妄想，正念堅固，是名四禪天定。 〔五、空處天定〕，空即虛空也。謂既得四禪天定已，猶厭身色繫縛，不得自在，乃轉加功力，觀察己身，猶如羅縠，內外通徹，一心念空，惟見虛空，無諸色相，其心明淨，無礙自在，如鳥出籠，飛騰自若，是名空處天定。 〔六、識處天定〕，識，即心也。謂既得空處天定已，即以識心遍緣虛空，而虛空無邊；以無邊故，定心復散。於是即捨虛空，轉心緣識；與識相應，心定不動，現在過去未來之識，悉現定中，與定相應，心不分散。此定安隱，清淨寂靜，是名識處天定。 〔七、無所有處天定〕，謂離上空處、識處，故名無所有處。得識處天定已，以心緣現在過去未來之識，無量無邊，能壞於定。惟有無心識處，心無依倚，乃為安隱。於是即捨識處，專繫心於無所有處，精勤不懈，一心內淨，怡然寂靜，諸想不起，是名無所有處天定。 〔八、非想非非想處天定〕，謂前識處是有想；無所有處是無想。至此則捨前有想，名非想；捨前無想，名非非想。蓋此天既得無所有處天定已，又知此處如癡如醉、如眠如暗，以無明覆蔽，無所覺了，無可愛樂。於是一心專精，即於非有非無，常念不捨，則無所有處定便自謝滅，加功不已，忽然真實定發，不見有無相貌，泯然寂絕，清淨無為，三界定相無有過者，是名非想非非想處天定。（三界者，欲界、色界、無色界也。）



### 陳義孝佛學常見辭彙

指色界的四禪定與無色界的四空定。四禪定是初禪定、二禪定、三禪定、四禪定；四空定是空無邊處定、識無邊處定，無所有處定、非想非非想處定。



### 丁福保佛學大辭典

【術語】色界之四禪定與無色界之四空定也。四禪定者，第一初禪定（新譯云初靜慮次下同），得生於初禪天之禪定也，此定具尋與伺之二心所，喜與樂之二受。第二第二禪定，得第二禪天生果之禪定也，此定無尋伺，但有喜樂之二受。第三第三禪定，得第三禪天生果之禪定也，此定但有樂受。第四第四禪定，得第四禪天生果之禪定也。此定離尋伺喜樂，最為寂靜。四空定者，第一空無邊處定，可生無色界空無邊處之禪定也。此乃作空為無邊解，破一切色相之禪定，故名無邊。第二識無邊處定，可生無色界識無邊處之禪定也。此乃作識為無邊解，破第一空無邊能觀心相之禪定，故名識無邊。第三無所有處定，可生無色界無所有處之禪定也。此乃作所觀能觀皆為無所有解之禪定，故名無所有。第四非想非非想處定，可生無色界有頂天即非想非非想處之禪定也，此禪定極為寂靜，心想雖有如無，故名非想非非想。見俱舍論二十八。



