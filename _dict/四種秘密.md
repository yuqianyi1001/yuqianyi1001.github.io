---
title: 四種秘密
source: deerpark.app
---

### 法相辭典

★攝論二卷十三頁雲：四秘密者，一、令入秘密，謂聲聞乘中或大乘中，依世俗諦理說有補特伽羅，及有諸法自性差別。二、相秘密，謂于是處說諸法相，顯三自性。三、對治秘密，謂于是處說行，對治八萬四千。四、轉變秘密，謂于是處以其別義，諸言諸字即顯別義；如有頌言，覺不堅為堅，善住于顛倒，極煩惱所惱，得最上菩提。

★二解　雜集論十二卷十五頁雲：復次有四種秘密，由此秘密故，于方廣分中一切如來所有秘密應隨決了。何等為四？謂令入秘密、相秘密、對治秘密、轉變秘密。如是四種，于大乘中略攝如來一切所說秘密道理。令入秘密者，謂于聲聞乘說色等諸法皆有自性，為令無怖畏，漸入聖教故。相秘密者，謂于三自性說一切法皆無自性、無生、無滅等。對治秘密者，謂為調伏諸過失者，如來宣說種種密教。如為對治八種障故，說最上乘。何等為八？謂輕佛法、懈怠、少善生喜足、貪慢行、惡作、不定性、差別。廣說指事，隨其所應，如四意趣說。轉變秘密者，謂經所說隱密名言，如說：于不堅堅覺，深住于顛倒，極煩惱所惱，得最上菩提；此中密意者，謂于不散動，起堅固勝覺。所以者何？堅有二義：一貞實，二散動。由此散動，令心剛逸，故亦名堅。深住于顛倒者，謂翻常樂我淨四倒為無常等，故名顛倒；于此不退，故名深住。極煩惱所惱者，謂于長時精勤苦行極，為勞倦所逼惱故。得最上菩提者，若具如上所說三事，定速當證無上菩提。



**來源：三藏法數**

﹝出阿毘曇雜集論﹞ 〔一、令入秘密〕，聲聞之人，執著空法，謂一切法皆空。如來為說大乘之法，破其執空之見，令生勝解，得入聖教，是名令入秘密。 〔二、相秘密〕，如來說一切法皆無自性，無生無滅，為破諸外道、凡夫邪執著有之相，是名相秘密。 〔三、對治秘密〕，謂如來宣說隱密之教，皆是對彼眾生過失而調治之。如人有病，則應病與藥而治療之，即獲安適，是名對治秘密。 〔四、轉變秘密〕，轉變者，轉彼不善，而變為善也。謂如來說一切隱密名言，皆為眾生起散亂心者，令生寂靜；起顛倒見者，令生正見；起煩惱者，令生清淨；是名轉變秘密。



### 丁福保佛學大辭典

【名數】如來說法之秘密有四種：一、令入秘密，聲聞之人，執著空法謂一切之法皆空。如來為說大乘之法，破其執空之具，便生勝解，入於聖教也。二、相秘密，如來說一切之法，皆無自性，無生無滅，以破外道凡夫執著有相也。三、對治秘密，如來宣說隱密之教，皆是對彼眾生之過失而調治之。如人有病，則應病與藥，治療之使得安適也。四、轉變秘密，轉變者，轉不善為善之義，如來說一切隱密之名言，皆為使眾生之起散亂心者生寂靜，使起顛倒之見者生正見，使起煩惱者生清淨也。阿毘達磨雜集論十二曰：「有四種秘密：由此秘密故，於方廣分中一切如來所有秘密，應隨決了。何等為四？謂令入秘密，相秘密，對治秘密，轉變秘密。如是四種，於大乘中略攝如來一切所說秘密道理云云。」


