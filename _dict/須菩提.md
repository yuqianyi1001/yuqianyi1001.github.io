---
title: 須菩提
source: deerpark.app
---

### 丁福保佛學大辭典

【人名】Subhūti，又作須浮帝，須扶提。新作蘇補底，蘇部底。譯言善現，善吉，善業。又稱空生。十大弟子中，解空第一之人。佛使此人說般若之空理。注維摩經三曰：「什云：須菩提，秦言善業。肇曰：秦言善吉。」西域記七曰：「蘇補底，唐言善現，舊曰須扶提，或曰須菩提。譯曰善吉，皆訛也。」法華文句二曰：「須菩提，此翻空生。生時家中倉庫筐篋器皿皆空，問占者，占者言吉，因空而生，字曰空生。從依報器皿瑞空以名正報，依正俱吉。（中略）故言善吉也。」



### 佛光大辭典

(一)梵名Subhūti  ，巴利名同。又稱蘇補底、須扶提、須浮帝、藪浮帝修、浮帝、須楓。意譯為善業、善吉、善現、善實、善見、空生。乃佛陀十大弟子之一。原為古代印度舍衛國婆羅門之子，智慧過人，然性惡劣，嗔恨熾盛，為親友厭患，遂舍家入山林。山神導之詣佛所，佛陀為說嗔恚之過患，師自悔責懺罪。後得須陀洹果，復證阿羅漢果。系佛陀弟子中最善解空理者，被譽為‘解空第一’。于佛陀之說法會中，常任佛陀之當機眾，屢見于般若經典中。﹝中阿含卷四十三拘樓瘦無諍經、增一阿含經卷三、卷二十八、大毗婆沙論卷一七九、大智度論卷五十三﹞

(二)陳朝譯經僧。扶南國人。解悟超群，詞採逸俗。嘗于楊都城內之至敬寺，為陳主譯出大乘寶雲經一部八卷。其餘事蹟不詳。﹝歷代三寶紀卷九、開元釋教錄卷七﹞


