---
title: 烏窠禪師
source: deerpark.app
---

**來源：丁福保佛學大辭典**

<p>【人名】烏窠道林禪師，姓潘，名香光，富陽人也。九歲出家。二十一，於荊州果願寺受具。後詣長安西明寺復禮法師處，學華嚴經起信論。禮示以真妄頌，俾修禪那。代宗詔國一禪師至闕下。師謁之，發明心地。及南歸，見秦望山有長松盤曲如蓋，遂棲止其上。白侍郎出守杭郡，入山問道。師曰：諸惡莫作，眾善奉行。白曰：三歲孩童也曉得。師曰：八十老翁行不得。忽一日，謂侍者曰：吾今報盡，言訖坐亡。</p>
