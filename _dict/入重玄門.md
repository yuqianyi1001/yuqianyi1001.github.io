---
title: 入重玄門
source: deerpark.app
---

**來源：丁福保佛學大辭典**

<p>【術語】成佛果之前，更重修習無始凡夫地已來所作之事，使之一一稱理也，是為入重玄門倒修凡事。其所以然者，則以等覺菩薩之元品無明難斷故也。凡輪迴生死之苦，於一切眾生悉起偏執之見，存自他彼此之隔異，此我執之念更難止，雖由初地以來，地地斷無明入等覺之位後，元品之無明尚存，此隔異之我執，若不破，則妙覺智之無我法體，更不能顯，是故再為凡夫，交於一切眾生，以彼為他山之石，遣蕩自他之隔異。以此行力而元品之無明自盡也。後位之顯理明了，故凡夫之方，謂為玄門，又此為菩薩究極之玄理，故云玄門。已極玄理，重修凡事之玄門，故曰重玄。瓔珞經上曰：「第四十一地心者名入法界心。（中略）修行小法。（中略）六入重玄門。」天台淨名經疏一曰：「圓教初從初住終至法雲，圓斷諸見，猶有習，在等覺入重玄門，千萬億劫重修凡事，見理分明。」法華文句九曰：「從初地至十地名善入，十地入重玄門，倒修凡夫事名善出。」輔正記九曰：「等覺證極玄理究竟，名為一玄，從等覺位卻漸次向於下位，次第修集藥法廣逕眾病又為一玄，欲受妙覺佛職理非容易，令觀智深細故須卻入倒修於凡事。」是別教之意也。若依圓教之意，則徧應法界，而現十界之身，為入重玄，是非獨等覺位而然，於初住已上乃至佛果亦然。玄義釋籤三曰：「來至等覺入重玄門。（中略）觀達無始無明源底邊際智滿名為等覺，即成圓門，徧應法界名入重玄，不同別教教道重玄。」大日經疏六曰：「黃是如來念處萬德開敷，爾時即入重玄門，居寂光土。」</p>

**來源：佛光大辭典**

<p>即指菩薩在成佛之前，于等覺位再度重返人間修習自凡夫以來所作之事，使其一一契合真理（即成就玄妙），此謂入重玄門、倒修凡事。天台家認為，別教菩薩于等覺位難以斷除元品無明，故成為凡夫，與一切眾生相交而入重玄門，以此行力斷除元品之無明（教道之重玄）；圓教菩薩則普遍現身于世界而入重玄門（證道之重玄）。﹝諸法無諍三昧法門卷上、維摩經略疏卷一﹞</p>
