---
title: 覆肩衣
source: deerpark.app
---

**來源：丁福保佛學大辭典**

<p>【衣服】依南山之舊律家，則覆肩衣祇支為二物，覆肩衣為覆右肩者，祇支為覆左肩者，是比丘尼受持五衣中之二衣也。其本制興於比丘尼。但智度論記佛，對阿難特聽覆肩衣，別有緣由。又漢地之風，不好露體，故倣阿難，兩用祇支與覆肩衣。遂製出縫合兩衣而為褊衫者云。此以四分律以三衣與祇支及覆肩衣為五衣，因而為比丘尼之受衣也。又義淨之新律家以此二者為梵漢之異名，非為二物。覆肩衣即祇支，正音名僧腳畸。智度論所謂覆肩衣，亦覆左肩。乃祇支之事也（然四分律以為別衣者一重之物曰祇支，二重三重之物曰覆肩衣，十八物圖引僧祇律曾釋之）。智度論三曰：「阿難端正清淨如好明鏡，（中略）女人見之欲心即動，是故佛聽阿難著覆肩衣。」行事鈔下之一曰：「僧祇支法，此是中國梵言，此翻云上狹下廣衣，（中略）僧祇祇支覆肩衣，長四肘廣二肘，如是受持。」又曰：「是衣厥修羅，長四肘廣二肘半（準似祇支國語不同），是衣覆肩衣，長四肘廣二肘。」六物圖曰：「初制意者，尼女報弱，故制祇支披左肩以襯袈裟。又制覆肩掩於右膊開遮形醜，是故尼眾用五衣。大僧又有畜用，但是聽衣耳（非製衣）。二釋名者，梵語僧祇支，此云上狹下廣衣，覆肩華語，未詳梵音。」</p>
