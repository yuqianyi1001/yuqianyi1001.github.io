---
title: 大天
source: deerpark.app
---

### 丁福保佛學大辭典

【人名】摩訶提婆Mahādeva，譯曰大天，比丘名。出於佛滅後百年，於大眾部中出家，小乘部中初創異見，更稱為大眾部。先是雖有上座大眾二部之名，但結集之場處不同，其宗義實為一昧，至此而上座大眾初生宗義上之區別也。時國王阿輸迦黨於大天，欲悉殺上座部之聖僧，故彼等去而往迦濕彌羅國云。西域記三曰：「摩竭陀國無憂王，以如來涅槃之後，第一百年命世君臨，威被殊俗，深信三寶，愛育四生。時有五百羅漢僧，五百凡夫僧，王所敬仰供養無差。有凡夫僧摩訶提婆，唐言大天，闊達多智，幽求名實。潭思作論，理違聖教。凡有聞知，群從異議。無憂王不識凡聖，同情所好，黨授所親。召集僧德赴殑伽河欲沈深流，總從誅戮。時諸羅漢既逼命難，咸運神通，凌虛履空。來至此國，山棲谷隱。」宗輪論述記曰：「昔末土羅國，有一商主，少聘妻室，生一男子，顏容端正，字曰大天。」



### 佛光大辭典

梵名Mahādeva  。(一)大眾部之始祖。音譯作摩訶提婆。生于佛滅後百餘年，乃中印度秣菟羅國（梵Mathurā  ）商人子。相傳出家前造三逆罪，後懺悔而入佛門，住于雞園寺。師具大神力，得三達智，曾至華氏城（梵Pāṭali -putra ）傳道，阿育王皈依之。亦是被派遣至摩醯娑慢陀羅國（巴Mahiṃsaka-maṇḍala  ）之唯一傳道師，曾于彼國講天使經（巴Devadūta-sutta  ），四萬人因此得道。提倡五種新說（即大天五事），教團中因而分為贊成之大眾部與反對之上座部兩派。阿育王贊成大眾部，故當時上座部多逃往迦濕彌羅。不久，師命終，王持殊勝之葬具荼毗而火不燃，復依一佔相師之言，灑以狗糞，火炎忽發，須臾即燒成灰燼，繼而暴風至，飄散無遺。﹝善見律毗婆沙卷二、分別功德論卷一、瑜伽論纂釋卷一、義林章纂注（普寂）﹞

(二)小乘制多山部開祖。佛陀入滅後二百年頃之人。初從外道出家，為賊住外道之領袖，後舍外道，歸正道，名大天。于大眾部出家，博學多聞，行狀高邁，住于制多山，教化門徒，因評議大眾部五事及制戒授受之義，而分立出西山住部、北山住部等。﹝異部宗輪論、異部宗輪論述記﹞（參閱‘制多山部’3085）

(三)為善財童子所參訪五十三善知識之一。（參閱‘五十三參’1048）


