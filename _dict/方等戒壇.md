---
title: 方等戒壇
source: deerpark.app
---
### 佛光大辭典

依大乘方等之文所設立之戒壇。即不拘根缺緣差，亦不細拘禁忌，凡發大心之人皆能得戒，攝人最為週遍廣大，故稱方等戒壇，與南山所制之小乘戒壇相對。蓋小乘教中，須一一如法，稍有乖違者，則不得臨壇受戒。唐代宗永泰元年（765）始于京城建方等戒壇，後歷武宗破佛，宣宗朝，建方等戒壇盛度僧尼，使昔時遭令會昌沙汰返俗者得以先行懺罪，後得戒品，重入佛門。﹝大宋僧史略卷下﹞



### 丁福保佛學大辭典

【術語】大乘戒壇也，方等者，大乘之別名。蓋壇法出自諸律，律即小乘之教。小乘教中宜一一如法，稍有乖違，則令受者不得戒。而臨壇之人為犯罪。如大乘方等即不拘根缺緣差，並得受戒，但令發大心領納之耳。此准於大乘方等之教文而立戒壇，故名方等戒壇。唐代宗永泰元年，勅大興善寺立之。見僧史略下。

【術語】依大乘方等之文所立之戒壇也。與南山所制之小乘戒壇相對立，攝人最為寬大者。唐代宗永泰元年始於京城建之，其後至宣宗朝，承武宗破佛之後，使於方等戒壇盛度僧尼。僧史略下曰：「代宗永泰元年三月二十八日，勅大興善寺，方等戒壇所須，一切官給。至四月，勅京城僧尼，臨壇大德各置十人，永為常式。所言方等戒壇者，蓋以壇法本出於諸律，律即小乘教也。小乘教中須一一如法，片有乖違，則令受者不得戒，臨壇人犯罪，故謂之律教也。若大乘方等教，即不拘根缺緣差，並皆得受，但令發大心而領納之耳。方等者即周徧義也。（中略）稟順方等之文而立戒壇，故名方等壇也。既不細拘禁忌，廣大而平等，又可謂之廣平也。宣宗承會昌沙汰之後，僧尼再得出家，恐在俗中，寧無諸過，乃令先懺深罪後得戒品。若非方等，豈容重入？取其周徧包容，故曰方等戒壇也。」



