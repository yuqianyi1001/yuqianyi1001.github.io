---
title: 金粟如來
source: deerpark.app
---

### 丁福保佛學大辭典

【雜名】維摩居士之前身為金粟如來。古來盛傳此說，然不見經文之本據，或謂發迹經，思惟三昧經說之，然二經皆不載於經錄。維摩經會疏三曰：「今淨名，或云金粟如來，已得上寂滅忍。」谷響集一曰：「李善所著頭陀寺碑，註引發迹經云：淨名大士，是往古金粟如來。予（寂照）嘗檢藏中，不得此經。又按復禮法師十門辨惑論，稽疑曰：窮見維摩神力，掌運如來。但十地之觀如來，尚隔羅縠。若維摩是如來助佛揚化，未知何名何號何論何經？請煩上智示下愚。辨惑曰：金粟之名，傳而有據者也。自註云：吉藏師云：金粟事出思惟三昧經。自云：（復禮）未見其本。今檢諸經錄目（寂照）無此經名。窮謂西國有經，東方未譯矣。」祖庭事苑三曰：「十門辨惑論云：維摩是金粟如來。吉藏師云：事出思惟三昧經。自云：未見其本。」李白答湖州司馬問詩曰：「湖州司馬何須問，金粟如來是後身。」是李白自比淨名居士也。



### 佛光大辭典

過去佛之名，指維摩居士之前身。古來即盛傳此說。或謂出自發蹟經、思惟三昧經，而此二經均無漢譯本，亦不見載于經錄。淨名玄論卷二（大三八·八六六中）：‘復有人釋雲：“淨名、文殊皆往古如來，現為菩薩。如首楞嚴雲：文殊為龍種尊佛；發蹟經雲：淨名即金粟如來。”’隋吉藏維摩經義疏卷一（大三八·九一五上）：‘有人言：文殊師利本是龍種上尊佛，淨名即是金粟如來。相傳雲：金粟如來出思惟三昧經，今未見本。’﹝寂照堂谷響集卷一、祖庭事苑卷三﹞


