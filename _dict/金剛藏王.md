---
title: 金剛藏王
source: deerpark.app
---

**來源：丁福保佛學大辭典**

<p>【菩薩】金剛藏者，是執金剛之總名，與金剛薩埵異名同體，金剛藏王即金剛薩埵之變化身也。又釋迦為金剛薩埵之變化身（金剛薩埵部釋之），故釋迦與金剛藏王，其能變之體，可謂同一。陀羅尼集經七，金剛藏威力三昧法印咒品說金剛王之本體曰：「爾時會中有一菩薩摩訶薩，名金剛藏。在大眾中即從座起，五體投地，頂禮佛足，白佛言：世尊！我有眷屬十四部眾，一一眷屬各有無量徒眾相隨現在會中，為我驅使。從昔已來，曾持咒法，深奧明了，嚴秘清淨。是故而共執成我法，稱我名為摩訶跋折羅波尼羅闍。」（譯曰大執金剛王）。次示畫像曰：「一切金剛藏菩薩像，通身黃色。而以左腳偏加，斜垂右腳，似欲下座而起形。在於百寶蓮華座上，如令斜身而面向右視而坐。頭戴七寶莊嚴華冠，身有重光。其像背倚寶繡枕上，其像左手屈臂覆左髀上，右手屈臂在右膝上。以手大指頭指相捻，而屈中指及無名指在於掌中，小指直堅。」楞嚴經七曰：「阿難當知，是咒常有八萬四千那由他恒河沙俱胝金剛藏王菩薩種族，一一皆有諸金剛眾而為眷屬晝夜隨侍。」胎藏界虛空藏院二十八尊中有一百八臂金剛藏王。以表對治一百八之煩惱。</p>
