---
title: 三光天
source: deerpark.app
---

**來源：丁福保佛學大辭典**

<p>【術語】日月星也。一日天子，法華經名寶光天子，有經，言觀音名為寶意，作日天子者是也。二月天子，法華經名，名月天子，有經言大勢至菩薩名為寶吉祥作月天子者是也。三明星天子，法華經名普光天子，有經言虛空藏菩薩名為寶光作星天子者是也。法華經序品曰：「名月天子，普光天子，寶光天子。」法華文句二曰：「或云：是三光天子耳。名月是寶吉祥，月天子，大勢至應作。普光是明星天子，虛空藏應作。寶意是寶意日天子，觀世音應作。」同嘉祥疏二曰：「復有經云：觀世音名寶意，作日天子。大勢至名寶吉祥，作月天子。虛空藏名寶光，作星天子。」而明三光本地之經本不可確定。日本證真之私記引天地本起經，道綽之安樂集永觀之經生十因引須彌四域經，以明觀音勢至之應作日月，然此二經皆偽經也。天台既曰或云：嘉祥亦云有經，則後生存疑可也。但明星之本地，虛空藏菩薩神咒經，七佛存菩薩神咒經有明據，見虛空藏條。</p><p>參照：<a href="/dict/虛空藏">虛空藏</a></p>
