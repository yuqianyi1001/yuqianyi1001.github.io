---
title: 翻譯官職
source: deerpark.app
---

### 丁福保佛學大辭典

【術語】翻譯名義集三曰：「宋僧傳云：譯場經館；設官分職，可得聞乎？曰：此務所司，先宗譯主，即齋葉書之三藏，明練顯密二教者。是也，次則筆受者，必言通華梵，學綜有空。相問委知，然後下筆。西晉偽秦已來，立此員者，即沙門道含玄賾，姚嵩聶（女涉切）承遠父子。至於帝王執翰，即興梁武太後中宗，又謂之綴文也。次則度語，正云譯語，亦名傳語。傳度轉令生解矣，如翻顯識論，沙門戰陀譯語，是也。次則證梵本者，求其量果，密以證知，能詮不差，所顯無謬矣。如居士伊捨羅，證譯毘奈耶梵本，是也。至有立證梵義一員，乃明西義得失，貴令華語下，不失梵義也。復立證禪義一員，沙門大通曾充之。次則潤文一位，員數不恒，令通內外學者充之，良以筆受在其油素，文言豈無俚俗，儻不失於佛意，何妨刊而正之。故義淨譯場，李嶠韋嗣立盧藏用等二十餘人。次文潤色也。次則證義一位，蓋證己譯文所詮之義也。如譯婆沙論，慧嵩道朗等三百人，考證文義，唐復禮累場充其任焉。次有梵唄者，法筵肇啟，梵唄前興，用作先容，令生物善。唐永泰中，方聞此位也。次有校勘，清隋彥琮覆疏文義，蓋重慎之至也。次有監護大使，後周平高公侯壽為總監檢校，唐房梁公為奘師監護，相次觀楊慎交杜行顗等充之，或用僧員，則隋以明穆曇遷等十人，監掌翻譯事，詮定宗旨也。」


