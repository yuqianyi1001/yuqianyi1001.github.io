---
title: 極成
source: deerpark.app
---

### 丁福保佛學大辭典

【術語】因明學之語。自他共許而無異論之言義也。因明大疏一曰：「至極成就，故名極成。」



### 佛光大辭典

梵語prasiddha。因明用語。至極成就之意。因明論式中，所立之宗（命題）應真實無誤，且為立（立論者）敵（問難者）雙方所共許（共同認可）而無異論者。‘實有’（本真）與‘共許’本為極成之二條件，然因明之中，立‘宗’之目的在于令對方有所了悟，故因明特重立、敵雙方所持之觀點。若立、敵共許其為有，即使非真正實有，亦可稱之為極成；若立、敵不共許其為有，即使真正實有，亦不得稱為極成。極成雖涵實有與共許二義，實則偏重共許。因此，同一名詞，其極成與否，並無固定，常因立、敵雙方之觀點而異。如‘鬼’之一義，若立、敵雙方均為有鬼論者時，其為極成；若有鬼論者與無鬼論者相與辯論時，‘鬼’之一義則為不極成。故所謂極成者，全以立、敵雙方之主觀態度為是否極成之標準。若用立、敵不共許之名詞時，即生不極成之過失。其中，若于有法（宗之前陳，即主詞）用雙方不共許之名詞，則犯‘所別不極成過’；若于能別（宗之後陳，即述詞）用雙方不共許之名詞，即犯‘能別不極成過’，若有法與能別均用雙方不共許之名詞，則犯‘兩俱不成過’。

據因明入正理論卷上載，如佛弟子與聲論師對論時，佛弟子立一‘聲為無常’之宗，其中，聲為有法，無常為能別，兩者均為立、敵雙方共同認可者，如是，聲稱為‘極成有法’，無常稱為‘極成能別’。佛弟子乃將此一雙方共許之‘聲’、‘無常’合為一完整命題‘聲為無常’，然因聲論師雖亦認可聲與無常二義，惟不同意‘聲為無常’之宗，雙方遂有展開對論之必要。如此之宗，雙方共同認可其前陳與後陳，並據之立一自宗所許而對方所不許之義，即為因明論議之基本要素。

除‘宗’之外，因體、同法喻等二者亦須極成，異法喻則未必一定須極成；若違于此，則犯不極成之過。﹝因明入正理論、因明論疏瑞源記卷二、因明入正理論悟他門淺釋（陳大齊）﹞


