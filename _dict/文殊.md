---
title: 文殊
source: deerpark.app
---
### 陳義孝佛學常見辭彙

文殊師利的簡稱，菩薩名，以大智著稱，與普賢常侍於釋迦如來的左右。



### 丁福保佛學大辭典

【菩薩】Mañjuśrī，文殊師利之略，舊稱文殊師利，滿殊尸利，新稱曼殊室利。新舊有六譯：無量壽經、涅槃經曰妙德，無行經曰妙首，觀察三昧經，大淨法門經曰普首，阿目佉經、普超經曰濡首，無量門微密經、金剛瓔珞經曰敬首（以上舊譯）；大日經曰妙吉祥、文殊或曼殊，是妙之義；師利或室利，是頭之義，德之義，吉祥之義也。此菩薩與普賢為一對，常侍釋迦如來之左，而司智慧（普賢在右司理，但當以右智左理，今違之，一依勝劣之次第，二示理智融通之義也）。心地觀經八曰：「三世覺母妙吉祥。」放鉢經曰：「今我得佛，皆是文殊師利之恩也。過去無央數諸佛，皆是文殊師利弟子。當來者亦是其威神力所致。譬如世間小兒有父母，文殊者佛道中父母也。」此菩薩頂結五髻，以表大日之五智，手持劍，以表智慧之利劍，駕師子以表智慧之威猛。此文殊有種種之差別，如一字文殊，五字文殊，六字文殊，八字文殊，一髻文殊，五髻文殊，八髻文殊，兒文殊等。此中以五字五髻文殊為本體。法華文句二曰：「文殊師利，此云妙德。大經云：了了見佛性，猶如妙德。」法華嘉祥疏二曰：「文殊，此云妙德。以了了見佛性，故德無不圓，累無不盡，稱妙德也。」西域記四曰：「曼殊室利，唐言妙吉祥，舊曰濡首，又曰文殊師利，或言曼殊尸利，譯曰妙德，訛也。」探玄記四曰：「梵語喚頭為室利、吉祥、德等，亦為室利，故致翻譯不同也。」慧苑音義上曰：「文殊師利，正云曼殊室利，言曼殊者此云妙也，室利者德也。」



