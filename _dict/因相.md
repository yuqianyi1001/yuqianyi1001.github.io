---
title: 因相
source: deerpark.app
---

### 法相辭典

★如集諦有四種行相中說。

★二解　瑜伽名因緣相。顯揚十九卷十頁雲：因相者：謂能入定所有資糧。如隨順言教：定具積集；修俱樂欲厭離之心；極善了知亂不亂相；及不為他之所觸惱，或人非人，或聲所作，或用所作。



### 丁福保佛學大辭典

【術語】阿賴耶識三相之一。意言為萬法原因之相。蓋第八阿賴耶識，攝持一切種子，能為萬法生起之原因也。成唯識論二曰：「此能執持諸法種子令不失故，名一切種，離此餘法能徧執持諸法種子不可得故，此即顯示初能變識所有因相。」即是。八識之因相，實有六因十因等種類，獨執持種子令不失之義，於他為不共之相，故取之為第八識之因相也。蓋因相之義，具通於依持因與生起因之二意。今唯以持種之特用為因相者，解之於狹義也。若於廣義言之，則第八識中攝藏之諸法種子，亦可名為因相。何則？以種子正為現起諸法之親因緣法故也。故唯識論述記四，謂：「三相，皆唯為現行之識，雖所生義別，而實無廣狹，實通現種。」然論文專以現行之第八識明為因相者，以種子之相，微細而隱故耳。就中若就現行識而言，則因者依持之義，即執持種子為諸法原因之意。又就種子識而言，則因者生起之義，即能為生起諸法原因之意。



### 佛光大辭典

為阿賴耶識三相之一。謂第八阿賴耶識能攝持一切種子，為萬法生起之原因，故稱因相。因相之義有二：(一)依持因，謂能執持諸法種子令不失之義。(二)生起因，謂種子正為現起諸法之親因緣法之義。﹝成唯識論卷二、成唯識論述記卷四﹞（參閱‘賴耶三相’6314）


