---
title: 白象
source: deerpark.app
---

### 丁福保佛學大辭典

【故事】象有大威力，而其性柔順，故菩薩自兜率天降下，或乘六牙之白象，或自化白象而入摩耶夫人之胎。瑞應本起經上曰：「菩薩初下，化乘白象，貫日之精，因母晝寢，而示夢焉，從右脅入。」因果經一曰：「爾時菩薩，觀降胎時至，即乘六牙白象，發兜率宮。無量諸天作諸伎樂，燒眾妙香，散天妙華。隨從菩薩。」普曜經曰：「菩薩便從兜率天上垂降威靈，化作白象，口有六牙。」宗輪論曰：「一切菩薩，入母胎時，作白象形。」同述記曰：「以象調順，性無傷暴有大威力如善住龍，故現此儀。意表菩薩性善柔和有大勢，師子王等雖有威力然多殺傷，故聖不現師子形。」又象為普賢菩薩所乘。是表菩薩之大慈力也。法華經普賢勸發品曰：「是人若行若立讀誦此經，我爾時乘六牙白象王，與大菩薩眾俱詣其所而自現身。」普賢觀經曰：「六牙表六度，四足表四如意。」止觀二曰：「言六牙白象者，是菩薩無漏六神通。牙有利用如通之捷疾，象有大力，表法身荷負，無漏無染，稱之為白。頭上有三人，一持金剛杵，一持金剛輪，一持如意珠，表三智居無漏頂。」



### 佛光大辭典

指全身純白之象。以象有大威力而性情柔順，故菩薩入母胎時，或乘六牙白象，或作白象形，表示菩薩性善柔和而有大勢；且白象之六牙表示六度，四足表示四如意。普賢菩薩乘白象，即比喻其大慈力。過去現在因果經卷一（大三·六二四上）：‘爾時，菩薩觀降胎時至，即乘六牙白象發兜率宮。無量諸天作諸伎樂，燒眾名香，散天妙花，隨從菩薩。’摩訶止觀卷二上（大四六·一四上）：‘言六牙白象者，是菩薩無漏六神通。牙有利用如通之捷疾。象有大力，表法身荷負。無漏無染，稱之為白。’﹝瑞應本起經卷上、異部宗輪論﹞


