---
title: 娑羅林
source: deerpark.app
---

**來源：丁福保佛學大辭典**

<p>【地名】Śālavana，娑羅者堅固之義，因而謂之堅固林。慧苑師云高遠之義也。佛在拘尸那城阿利羅跋提河邊，娑羅樹四方各二株雙生中間入滅，故佛之入滅處謂之娑羅林，而曰娑羅樹間。又云牛角娑羅林。牛角者表雙樹。或言角者拘尸那城之別名。又佛涅槃時，雙樹悉變白如白鶴，故謂之鶴樹。玄應音義二曰：「沙羅，泥洹經作堅固林。」西域記六曰：「尸賴拏伐底河西岸不遠至娑羅林，其樹類檞而皮青白，葉甚光潤，四樹殊高，如來寂滅之所也。」止觀一曰：「中阿含云牛角娑羅林，恐是以城而名林也。拘尸那城云角城，其城三角故云角也。若爾只應云角，那云牛角？應是以牛角表雙。以娑羅名樹，娑羅西音，此云堅固。堅之名，稱樹德也。故知牛角表雙，義兼三角，此即寂滅說涅槃處。」涅槃經疏二曰：「娑羅，此云堅固，四方八株，悉高五丈，四榮四枯，下根相連，上枝相合。」慧苑音義下曰：「娑羅，此云高遠，以其林木森竦出於餘林之上也，舊翻云堅固者誤。自娑囉之與娑羅，聲勢相近。若堅固，即轉舌言之。若呼高遠，直爾稱之耳。」涅槃經一曰：「爾時拘尸那城娑羅樹林變白猶如白鶴。」如來涅槃後四樹枯，四樹榮，以表大乘涅槃之常樂我淨萬代繁榮也。</p>
