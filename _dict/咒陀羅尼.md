---
title: 咒陀羅尼
source: deerpark.app
---

### 法相辭典

★如四種妙陀羅尼中說。



### 三藏法數

咒，願也。謂諸菩薩獲得如是總持，令其咒願悉皆神驗，能除一切眾生種種災患，是名咒陀羅尼。



### 丁福保佛學大辭典

【術語】四種陀羅尼之一。

【術語】此乃四種陀羅尼之一，真言教之所謂陀羅尼也。佛菩薩從禪定所發之秘密言句也。陀羅尼者，總持之義，總持有二釋：一就人，一就法。就人釋者，佛菩薩之定力，能持神咒之功德，故名持，如上四種中所釋者是也。大乘義章十一末曰：「菩薩依禪能起咒術，為眾除患第一神驗，名咒陀羅尼。菩薩依禪備起多用，隨用別論，即有無量陀羅尼門。良以咒術傳益義多，故偏論之。」就法釋者，神咒之言句，總持無量之文義，無盡之功德，故名持。佛地論五曰：「於一法中持一切法，於一文中持一切文，於一義中持一切義，攝藏無量諸功德，故名無盡藏。」明已上二釋中神咒之功德，必依後釋，諸經中顯此咒陀羅尼有五名：一陀羅尼，二明，三咒，四密語，五真言，此中後四者為義翻也。秘藏記本曰：「諸經中說陀羅尼，或陀羅尼、或明、或咒、或密語、或真言，如是五義，其義如何？陀羅尼者，佛放光，光之中所說也。是故陀羅尼與明，其義不異。咒者，佛法未來漢地前，有世間禁咒法，能發神驗除災患。今持此陀羅尼人，能發神通除災患。與咒禁法相似，是故曰咒。密語者，凡夫二乘不能知，故曰密語。真言者，如來言真實無虛妄，故曰真言，然皆是舉一邊所名也。」


