---
title: 陽燄
source: deerpark.app
---
### 丁福保佛學大辭典

【譬喻】大乘十喻之一、又作颺燄，或單曰燄，又曰陽光。莊子所謂「野馬塵埃」是也。謂春初之原野日光映浮塵而四散者也。渴鹿見之以為水，走而趣之。維摩經方便品曰：「是身如燄，從渴愛生。」同註曰：「渴見陽燄，惑以為水。」楞伽經二曰：「譬如群鹿，為渴所逼，見春時燄，而作水想。迷亂馳趣，不知非水。」智度論六曰：「如燄者，以日光風動塵故，曠野中如野馬，無智人初見謂為水。」維摩經慧遠疏曰：「陽燄浮動，相似野馬。」止觀一上曰：「集既即空，不應如彼渴鹿，馳逐颺燄。」



