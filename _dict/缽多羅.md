---
title: 缽多羅
source: deerpark.app
---

### 三藏法數

梵語缽多羅，華言應器。發軫鈔云：應法之器也。謂體、色、量，三者皆須與法相應。體有二，泥及鐵也。色者，熏作黑赤色，或孔雀咽色，鴿色。量者，大受三斗，小受一斗半，故名應器。



### 丁福保佛學大辭典

【物名】Pātra，又作波多羅，波呾囉，鉢呾羅，播怛囉，鉢和羅，鉢和蘭。略云鉢。比丘六物之一，飯器也。有泥鐵之二種，譯曰應器，又曰應量器，以體色量三者皆應法故也，又以賢聖應受人之供養者用之也。玄應音義十四曰：「鉢多羅，又云波多羅，此云薄。謂治厚物令薄而作此器也。」寄歸傳二曰：「波呾囉，鉢也。」玄應音義十三曰：「鉢和羅飯，獨證身誓經云鉢和蘭，亦梵言輕重耳，此譯云自恣食也。」盂蘭盆經宗密疏曰：「鉢和羅飯者鉢中飯也，梵云鉢多羅，此云應器。和字誤也，今時但云鉢者，略也。」六物圖曰：「二釋名者，梵云鉢多羅，此名應器。有云：體量色三皆應法故。若準章服儀云：堪受供者用之名應器，故知鉢是梵言，此方語簡省下二字。三明體者。大要有二：泥及鐵也。五分律中用木鉢犯偷蘭遮。僧祇云：是外道標故，又受垢膩故。」參照鉢盂條。

參照：<a href="/dict/鉢盂">鉢盂</a>


