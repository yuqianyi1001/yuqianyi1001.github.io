---
title: 誓扶習生
source: deerpark.app
---

### 丁福保佛學大辭典

【術語】又曰扶習潤生。台家之所談。言於通教十地中第九之菩薩地，以誓願扶見思之習氣，受三界之生，以度眾生也。以於十地中第七之已辦地，既斷見思之正使已，不能受生於三界六道而度眾生，將以何者滿利他之行？若藏教之菩薩，三祇百劫之間，不斷一毫之見思（唯制伏之），故可以之而受生，別圓二教，以無明為受生之因，通教無無明受生之義，又於第七地既與阿羅漢共斷三界之見思，故今於殘餘之習氣，加誓願與慈悲之二力，以為得受生化度之自在。即以誓願慈悲之二力，扶持見思之習氣，而潤三界之生業，故亦曰扶習潤生。法相家初地以上七地以下菩薩留惑潤生之義，與之相當。智度論二十七曰：「菩薩得無生法忍，煩惱已盡習氣未除，故因習氣及法性生身能自生化生。有大慈悲為化眾生故，亦為滿本願故，還來世間。」唯識論九曰：「留煩惱障助願受生。」四教儀集解下曰：「九菩薩地，見思已亡名正使盡，此約自行，故同二乘。若欲利他則須扶習，扶謂扶持，習即見思之氣分也。潤謂潤益，生即分段之形生也。所謂扶持見思之氣分而潤益，故受生焉。」見七帖見聞六本。



### 佛光大辭典

又作扶習潤生。天台宗于所判藏、通、別、圓四教中，謂通教十地中第九之菩薩地以誓願力扶持煩惱之習氣，受生于三界，以潤益三界之眾生，成辦利他之行。以于十地中第七之已辦地，既已斷除見思之正使，故不能受生于三界六道而度眾生。又第七地既與阿羅漢共斷三界之見思惑，故今于殘餘之習氣，加誓願與慈悲二力，以為得受生化度之自在。即以誓願、慈悲二力，扶持見思之習氣，而潤益三界之生業，故又稱扶習潤生。法相宗初地以上七地以下菩薩‘留惑潤生’之義，與此相當。

大智度論卷二十七（大二五·二六一下）：‘菩薩得無生法忍，煩惱已盡，習氣未除故，因習氣受及法性生身，能自生化生，有大慈悲，為眾生故，亦為滿本願故，還來世間。’﹝大智度論卷二十八、法華經玄義卷四下、止觀輔行傳弘決卷五之六﹞（參閱‘扶習潤生’2947）


