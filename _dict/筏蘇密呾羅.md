---
title: 筏蘇密呾羅
source: deerpark.app
---

### 丁福保佛學大辭典

【人名】Vasumitra，又作伐蘇蜜多羅。舊作和須蜜，婆須蜜多，婆須密多羅。世友菩薩之梵名。舊云天友。佛滅後四百年有部宗出家之小乘菩薩也。五百阿羅漢結集大毘婆沙論時，此是其上首，且稱為婆沙論四評家之隨一。著宗輪論。宗輪論述記上曰：「異部宗輪者。佛圓寂後四百許年，說一切有部，世友菩薩之所作也。（中略）言世友者，梵云筏蘇蜜多羅。筏蘇者，世義。蜜多羅，友也。外道所事毘瑟拏天，亦名筏蘇。（中略）住於世故。今此論主從彼乞得。彼天之友，故云世友。友者朋友。如云世親世天親也。世天友，故名世友。」俱舍光記二十曰：「梵名筏蘇密呾羅。筏蘇，名世。蜜呾羅，名友。舊曰和須蜜，訛也。」慧苑音義下曰：「婆須密多，此云世友。亦曰天友。或曰寶。亦曰財也。」

有一人名筏蘇蜜呾羅，為有部宗之阿羅漢。佛滅後三百年出世。作品類足論等。俱舍光記一曰：「至三百年初，筏蘇蜜多羅，造品類足論六千頌（即是蜜眾事分阿毘曇也）。又造界身足論。伐蘇蜜多羅，此云世友。」西域記二曰：「伐蘇密呾羅論師，唐言世友，舊曰和須蜜多，訛也。於是製眾事分阿毘達磨論。」

有一人同名，為經部之異師。俱舍光記五曰：「世友，梵名云伐蘇蜜多羅，舊云和須蜜，訛也。印度國名世友者非一，非是婆沙會中世友。」見世友條。

參照：<a href="/dict/世友">世友</a>


