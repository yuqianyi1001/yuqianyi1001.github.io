---
title: 石缽
source: deerpark.app
---

**來源：丁福保佛學大辭典**

<p>【故事】佛將成道時，四天王來各獻青石之鉢。佛受之，以四鉢重疊，按為一鉢，故鉢有四際，惟佛用之。弟子不許石鉢。見佛說普曜經七，智度論二十六，同三十五，義楚二十二。佛入滅時，此鉢付阿難，見處胎經，義楚二十二。晉法顯三藏渡天竺時，在弗樓沙國拜石鉢，言無信心，則雖中以象挽之亦不動。有信心，則可舉而置於頂上。見法顯傳。</p>
