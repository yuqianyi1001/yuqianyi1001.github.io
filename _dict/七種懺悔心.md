---
title: 七種懺悔心
source: deerpark.app
---

**來源：陳義孝佛學常見辭彙**

<p>人們在作懺悔時所應具有的七種心情，即大慚愧心、恐怖心、厭離心、發菩提心、冤親平等心、念佛報恩心、觀罪性空。</p>

**來源：三藏法數**

<p>﹝出慈悲水懺﹞ 懺，梵語具云懺摩，華言悔過。華梵兼舉，故云懺悔。懺名修來，悔名改往。若欲懺悔者，先當起七種心也。 〔一、生大慚愧心〕，慚即慚天，愧即愧人。謂自惟我與釋迦如來同為凡夫，而今世尊成道以來，已經劫數，而我等輪轉生死，未有出期，此實可慚可愧，當以此心而行懺悔也。（梵語釋迦，華言能仁。劫，梵語具云劫波，華言分別時節。） 〔二、恐怖心〕，謂我等既是凡夫，身口意業常與罪相應，以是因緣，命終之後，應墮地獄、畜生、餓鬼，受無量苦。如此實為可驚、可恐、可怖、可懼，當以此心而行懺悔也。 〔三、厭離心〕，謂我等當觀生死之中，虛假不實，如水上泡，速起速滅，往來流轉，猶如車輪。此身眾苦所集，一切皆是不淨，甚可厭離。當以此心而行懺悔也。 〔四、發菩提心〕，梵語菩提，華言道。謂欲得如來身者，當發菩提心，救度眾生，於身命財，無所吝惜，當以此心而行懺悔也。 〔五、冤親平等心〕，謂於一切眾生，無冤無親，起慈悲心。無彼我相，平等救度，當以此心，普為懺悔也。 〔六、念報佛恩心〕，謂如來往昔無量劫中，為我等故，修諸苦行，捨頭目髓腦等，如此恩德，實難酬報。我等報如來恩者，須於此世，勇猛精進，不惜身命，廣度眾生，同入正覺。當以此心而行懺悔也。 〔七、觀罪性空心〕，謂我罪性本空，無有實體，但從因緣顛倒而生，當知罪性不在內外，不在中間，本來是空，罪亦何有。若能運此心觀，即是真懺悔也。</p>

**來源：丁福保佛學大辭典**

<p>【名數】欲為懺悔時，當起之七種心也：一、生大慚愧心。我與釋迦如來，同為凡夫，今世尊成道以來，已經劫數，我猶輪轉生死，無有出期，以此為慚愧也。二、恐怖心。我等凡夫身口意之業，常與罪相應，以此因緣，命終之後，應墮於地獄畜生餓鬼，受無量之苦，以此為恐怖也。三、厭離心。我等於生死之中，虛假不實，如水上之泡，速起速滅，往來流轉猶如車輪。此身為眾苦所集，一切皆不淨，以此為厭離也。四、發菩提心。欲得如來之身者，當發菩堤心，救度眾生，身命財無所吝惜也。五、冤親平等心。於一切眾生，無冤無親，起慈悲，無彼我之相，平等救度，以此心為懺也。六、念報佛恩心。如來往昔在無量劫中為我等故，修諸苦行，如此恩德，實難酬報，須於此世，勇猛精進，不惜身命，廣度眾生入於正覺，以此為念也。七、觀罪性空。罪性本空，無有實體，但從因緣顛倒而生。可知罪之性，非內外，非中間，本來為空，故罪亦無有，以此為觀也。</p>

**來源：佛光大辭典**

<p>指懺悔時應發露之七種心，即：(一)生大慚愧心，慚愧我與釋迦如來同為凡夫，今世尊成佛已歷多劫，我猶輪轉生死，無有出期。(二)生恐怖心，我等凡夫身口意所作業常與罪相應，以此因緣，命終後應墮于地獄、畜生、餓鬼諸道，受無量苦，以此而生恐怖。(三)生厭離心，我等流轉生死之中，虛假不實，如水上泡，速起速滅；往來流轉。並此身為眾苦所集，一切皆不淨，以此而生厭離。(四)發菩提心，欲成就如來身者，當發菩提心以救度眾生，于身、命、財無所吝惜。(五)冤親平等心，于一切眾生，起慈悲心，無人我相，平等救度，以此心為懺。(六)念報佛恩心，如來為我等故，往昔無量劫中修諸苦行，如此恩德實難酬報，須于此世勇猛精進，不惜身命，廣度眾生，入于正覺，應以此為念。(七)觀罪性空，罪性本空，無有實體，但從因緣顛倒而生。可知罪之性本來為空，故罪亦無，以此作觀。﹝慈悲水懺法卷上﹞</p>
