---
title: 化地部
source: deerpark.app
---

**來源：丁福保佛學大辭典**

<p>【流派】Mahiśāsaka，小乘二十部之一。佛滅後三百年由說一切有部而別立者。此部之主，本是國王，為領有土地之人，故名化地部也。宗輪論述記曰：「此部之主，本是國王，王所統領國界地也。化地上人庶，故言化地。捨國出家，弘宣佛法，從本為名，名化地部。真諦法師云：正地部本是王師，匡正本境，捨而弘法，故言正地，亦稍相近。文殊問經言大不可棄（是部主之名），非也。」玄應音義二十三曰：「化地部，第三百年中從一切有部出也，梵言磨醯奢娑迦，亦名彌喜捨。娑迦此云地，亦教地，或言正地，人名也。舊名彌沙塞，訛也。」當部雖為上座部系統，然其所說頗近大眾部。即稱現在有體，過未無體者，於見道主張以空無我之行相而現觀一時，亦否定無有中有，許五識有雜染之力，立九無為說，立預流果有退羅漢果無退之說。所謂法無去來宗也。</p>

**來源：佛光大辭典**

<p>梵名Mahīśāsaka  ，巴利名Mahiṃsāsaka  。音譯為彌沙塞部。又稱正地部、教地部、大不可棄部。小乘二十部之一。相傳在佛陀入滅後三百年頃，由上座部系統之說一切有部分出。</p><p>有關此部派名稱，異部宗輪論述記（d續八三·二二○上）：‘此部之主本是國王，王所統攝國界地也，化地上之人庶，故言化地。舍國出家，弘宣佛法，從本為名，名化地部。真諦法師雲：“正地部本是王師，匡正土境，舍而弘法，故言正地。”’</p><p>關于此部之教義，異部宗輪論分為本宗同義及末宗異義來敘述。其中，本宗同義頗似大眾部，認為無過去及未來，而有現在與無為法。並立有擇滅、非擇滅、虛空、不動、善法真如、不善法真如、無記法真如、道支真如、緣起真如等九無為。主張于見道一時現觀四聖諦之理，並肯定無‘中有’，又謂五識有雜染之力。于四沙門果之主張，謂預流果有退，唯阿羅漢果不退。末宗異義則與薩婆多部所說者近似，主張實有過去、未來，亦有‘中有’。此外，就解釋‘五法定能縛，諸苦從之生，謂無明貪愛，五見及諸業。’一頌，其末宗之執義各異。慈恩及賢首二人將本宗同義攝為法無去來宗，將末宗異義攝為法有我無宗。又化地部所持之律，即彌沙塞部和醯五分律三十卷。﹝文殊師利問經卷下、佛本行集經卷二、部執異論、出三藏記集卷三、玄應音義卷二十四﹞</p>
