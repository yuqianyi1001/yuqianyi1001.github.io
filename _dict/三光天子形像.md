---
title: 三光天子形像
source: deerpark.app
---

**來源：丁福保佛學大辭典**

<p>【圖像】畫三光之像以明星為菩薩形，置於中央，以日月為天人形，置於左右，學海餘滴四曰：「在佛工家造三光像，大明星為菩薩形，日月二天作天人形。若三光俱依其本，即宜為菩薩形。若約其迹，則宜並為天人形。今一是從本，二是就迹，本迹互顯也。若約日月星辰階位，則宜於日月後列明星。今則明星依其本地，故安於中央，日月就迹，故列於左右。況復妙經以名月天子普光天子寶光天子為次第，大明星在其中間耶？」愚案明星有先日破世間闇之本誓。大集經二十三虛空目分淨目品曰：「往昔發願，此閻浮提夜五分過，餘一分在，當在日前十千由旬，先當破壞閻浮提闇而作明相。」</p>
