---
title: 三世假實
source: deerpark.app
---
### 丁福保佛學大辭典

【雜語】大乘勿論。小乘如大眾部化地部經部立現在之法有實體，過去未來之法無實體，故過去未來云者，已有當有之假名也。小乘之薩婆多部立三世實有法體恒有，謂三世之法歷然實有，若為無法，則對於過去未來無可起謂為過去謂為未來思想之理。然則云何而立三世之別？解此者共有四論：一、類之不同，是法救尊者之說。有為之諸法，由未來來於現世時，捨未來之類而得現在之類，由現在遷於過去時，捨現在之類而得過去之類。三世之類雖異法體則實有也。喻如破金器而製餘物，長短方圓之形雖異，而金體不異。二、相之不同，是妙音尊者之說。三世有各別之相，有為之諸法在於未來時，正合未來之法，故雖名未來而非離過去現在之相，來於現在時正合現在，故雖名現在之法，而非離過去未來之相，入於過去時正合過去之相，故雖名過去之相，而非離未來現在之相，依其正合之世相不同而有三世之異，法體則實有也。喻如持妻妾三人者，正染於其一人也。三、位之不同，是世友尊者之說。未來為未作用之位，現在為正作用之位，過去為已作用之位。有為之諸法遷流三世，在未作用之位則名未來，在正作用之位，則名現在，在已作用之位則名過去。依三位之不同，有三世之別，法體則實有也，喻如算盤之珠置千一之位，則名為一，置於十之位，則名為十，置於百之位，則名為百。名與作用雖異，體則一也。四、待之不同，是覺天尊者之說。待者待望之義，彼此望合。望前於後，為過去，望後於前為未來，望中於前後之為現在。依待望之不同有三世之別，法體則實有也。譬如一女，對於母，則為女，對於女，則為母，對於夫，則為妻也。已上四師稱為婆沙之四評家。此四說中婆沙俱舍皆取就第三說作用而立之義，斯為最善。說詳婆沙論七十七，俱舍論二十，頌疏一。



