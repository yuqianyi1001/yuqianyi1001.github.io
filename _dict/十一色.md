---
title: 十一色
source: deerpark.app
---

**來源：三藏法數**

<p>﹝出大乘廣五蘊論﹞ 色以質礙為義。謂眼、耳、鼻、舌、身、無表六種，即內色也；色、聲、香、味、觸五種，即外色也。凡有十一種之別焉。 〔一、眼〕，謂眼根，有形質可見，故名色也。 〔二、耳〕，謂耳根，有形質可見，故名色也。 〔三、鼻〕，謂鼻根，有形質可見，故名色也。 〔四、舌〕，謂舌根，有形質可見，故名色也。 〔五、身〕，謂身根，有形質可見，故名色也。 〔六、色〕，謂眼根所見青黃赤白等色也。 〔七、聲〕，謂絲竹環珮等聲，以其實可聽聞，故名色也。 〔八、香〕，謂栴檀沉水及飲食等香，以其實可嗅聞，故名色也。 〔九、味〕，謂甘淡鹹苦等味，以其實可嘗知，故名色也。 〔十、觸〕，謂妙衣上服，柔軟細滑等觸，以其實有觸對，故名色也。 〔十一、無表〕，無表者，謂不可顯示之色也。如四禪天定中色，眼中一分淨色，皆不可見，不可顯示；又如意識緣想過去種種境界，雖無表對，想境實見，故名無表色也。（四禪天者，即色界初禪、二禪、三禪、四禪也。一分淨色，即眼識也。）</p>

**來源：丁福保佛學大辭典**

<p>【名數】五根五境無表色也（俱舍論），十一色悉為實法。又五根五境法所攝色也（唯識論），法處所攝色中之第五自在所攝色，有假有實。其他四者悉為假也。</p><p>【名數】見色條。</p><p>參照：<a href="/dict/色">色</a></p>
