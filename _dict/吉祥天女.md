---
title: 吉祥天女
source: deerpark.app
---

### 丁福保佛學大辭典

【天名】舊稱功德天。新稱吉祥天。本為婆羅門神。而取入於佛教者。父德叉迦，母鬼子母，毘沙門天之妹。功德成就，與大功德於眾生。或云為毘沙門天之后妃。然無確實經軌之說。金光明經二曰：「功德天品。」最勝王經八曰：「大吉祥天女品。」義釋四曰：「吉祥天女，舊譯云功德天女。」大疏演奧鈔十五曰：「千手觀音二十八部眾釋（定深記）云：次言功德者，吉祥天女也。梵曰摩訶室利Mahāśrī，言摩訶者大也。室利有二義：一者功德，二者吉祥。由此二義，曇無讖及伽梵達摩，阿地瞿多等三藏諸師同云功德天。餘諸三藏翻為吉祥，如文殊師利或云妙吉祥，或云妙德。」其住處近毘沙門之城。最勝王經八曰：「爾時大吉祥天女，復白佛言：世尊北方薛室羅末拏（舊稱毗沙門），天王城名有財。去城不遠有園，名曰妙花福光，中有勝殿，七寶所成，世尊我常住彼。」其天女之形，陀羅尼集經十（功德天品）曰：「其功德天像，身端正，赤白色。二臂畫作種種瓔珞環釧耳璫天衣寶冠。天女左手持如意珠，右手施咒無畏，宣臺上坐。左邊畫梵摩天，右邊畫帝釋天。如散華供養天女，背後各畫一七寶山。於天像上，作五色雲，雲上安六牙白象，象鼻絞馬腦瓶，瓶中傾出種種寶物，灌功德天頂上。天神背後，畫百寶華林，頭上畫作千葉寶蓋，著上作諸天伎樂，散華供養。」其經軌為佛說吉祥天女十二名號經一卷，大吉祥天女十二契一百八名無垢大乘經一卷，功德天法一卷（陀羅尼經十），以吉祥天為毘沙門之后妃者，日本台密有毘沙門吉祥之雙身法。一方犍達羅之刻像中，有男女之二天相並者。為毗沙門天與鬼子母神也。刻像之考證經過不明，故吉祥天與辨才天時相混同。鬼子母神。與吉祥非相混。初之屬性，為毗紐，即那羅延天后也，Laksmi。


