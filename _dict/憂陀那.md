---
title: 憂陀那
source: deerpark.app
---
### 丁福保佛學大辭典

【術語】Udāna，又作優陀那，烏陀南，鄔陀南，優檀那，鄔駄南，鬱陀那等。發語言時喉中之風。智度論六曰：「如人欲語時，口中風出，名優陀那。此風出己，還入至臍，觸臍響出，響出時觸七處退，是名語言。」

譯曰丹田。圓覺經大鈔十一之下曰：「有師言：臍下一寸，名憂陀那，此云丹田。」名義集六曰：「優陀那，天台禪門曰：此云丹田，去臍下二寸半。」

譯曰中。天台之禪門口訣曰：「一脈直往趣臍，號曰優陀那風，優陀那者中也，故號此脈為中脈也。」

譯曰自說。十二部經中之無問自說經。無人問，佛自說法者。俱舍光記一曰：「鄔陀南，此云自說。即十二部經中第五，自說經也。無人問佛自說故。若言嗢陀南，此云集散，集散說故；或言集施，集所說義，施有情故。」慧苑音義上曰：「鄔駄南，此云無問自說。」玄應音義二十一曰：「鄔陀南，此言自說，舊言鬱陀那。」同二四曰：「鄔陀南舊曰優陀那，自言自說，謂不待請問而自說也，即無問自說經是也。」

譯曰印，標相，總略。一切行無常等之四法印也。瑜伽倫記十一之下曰：「四烏拕南，若作嗢字者，皆須改正，舊語不正。名四優陀那，翻名為印，今翻名說。即世尊常誦說，此義似無問自說，隨義傍翻，亦得名印。或名總略義，或名標相，如說無常是有為標相。（中略）涅槃寂靜，是無為法標相。若名嗢拕南，則名集施。」大乘義章二曰：「優檀那者，是外國語，此名為印，法相楷定不易之義名印也。」華嚴經大疏鈔十八曰：「優檀那此名標相。」同鈔曰：「嗢陀南此云集施，應與鄔陀南異。今論亦云嗢陀南，或譯之少巧。」同二十二曰：「鄔陀南者，舊為優陀那訛也。正翻為說，義當無問自說。」案四法印之頌，亦曰四烏拕南，又曰四嗢拕南。但言烏拕南，則自說或法印之義。言嗢拕那，則集散或集施之義。此中以言烏拕那為本義。



