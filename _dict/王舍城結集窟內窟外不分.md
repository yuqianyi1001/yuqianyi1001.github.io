---
title: 王舍城結集窟內窟外不分
source: deerpark.app
---

**來源：丁福保佛學大辭典**

<p>【故事】小乘經典第一期之結集，有分窟內窟外二部者，亦有不分者。不分之說，如阿育王傳四曰：「迦葉與五百羅漢同至畢波羅窟，先使阿難結集修多羅藏，次使優波離結集毘尼藏，後迦葉自結集摩得勒伽藏。」（取意）。十誦律六十曰：「大迦葉與五百比丘共安居王舍城外精舍，先使優波離結集毘尼藏，次使阿難結集修妒路藏與阿毘曇藏。」（取意）。四分律五十四曰：「初大迦葉與五百大比丘至王舍城，優波離先結集毘尼藏，次阿難結集修多羅藏與阿毘曇藏，既結集三藏後，長老富羅那率五百比丘來，迦葉更對此比丘等如上結集三藏。」（取意）。智度論二曰：「大迦葉欲結集三藏，至王舍城闍崛山中告阿闍世王賜我等食，日日送付，今我等為結集經藏，不作他行，三月安居於此。先十五日說戒時集大眾，迦葉入禪定，以天眼觀之，一千人中，獨阿難一人未盡餘垢。迦葉自禪定起，攜阿難手從眾中出，言今清淨眾中欲結集經藏，汝餘垢未盡，不可住此，阿難深慚恥悔責，其夜中盡餘垢為阿羅漢，直入加於千數。於是使阿難先結集修妒路法藏，次使優波利結集毘尼藏，後復使阿難結集阿毘曇藏。」（取意）。毘尼母經三曰：「大迦葉先於王舍城耆闍掘山竹林精舍中集五百比丘，使難阿結集第一毘尼藏，第二修妒路藏，第三阿毘曇藏之三藏，後富蘭那偕比丘五百人來加之。」（取意）。已上皆記三藏之結集，比丘之數與結集者小有異。僧祇律三十二曰：「與一千大比丘同至王舍城剎帝山窟，敷置床褥，莊嚴世尊座，世尊座左面，敷舍利弗座，其右面敷目犍連座，次敷大迦葉座，如此次第敷五百座，辦四月供養，為結集法藏，悉斷外緣。爾時一千人中選取五百，使阿難先結集四阿含及雜藏，次使優波離結集毘尼藏。」（取意）。五分律三十曰：「大迦葉與五百比丘至王舍城使優波離先結集毘尼藏，次使阿難結集修多羅藏。」（取意）。善見律一曰：「阿闍世王為結集者於先底槃那波羅山邊禪室門邊造講座，大迦葉得五百比丘來此，先使優波離結集毘尼藏，次使阿難結集法藏。」（取意）。已上僧祇律與善見律皆不言第三阿毘達磨藏之結集。增一阿含經序品曰：「大迦葉集八萬四千眾，使阿難結集第一契經藏，第二律藏，第三阿毘曇藏，第四雜藏（此中有方等大乘）彌勒菩薩在座稱善哉」（取意）。撰集三藏傳曰：「於摩竭陀僧伽尸城北，迦葉聚八萬聖者，使阿難結集四藏，一經藏，二律藏，三法藏，四雜藏。」（取意）。已上增一阿含經與撰集三藏傳所說皆同，大眾部之義也。故雖不自言窟外，而為窟外之結集無論矣（義林章二本，決撰集三藏傳為大眾部之義，唯識同學鈔三之五、決今增一阿含經為大眾部之經）。</p><p>參照：<a href="/dict/五百羅漢">五百羅漢</a></p>
