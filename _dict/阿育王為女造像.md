---
title: 阿育王為女造像
source: deerpark.app
---

**來源：丁福保佛學大辭典**

<p>【雜名】阿育王為第四女所造也。梁書扶南國傳曰：晉咸和中，丹陽尹高悝，行至張侯橋，見浦中五色光長數尺。不知何怪，乃令人於光處掊視之。得金像，未有光趺。悝乃下車載像，還至長干巷首，牛不肯進。悝乃令馭人任牛所之。牛徑牽車至寺，悝因留像付寺僧。每至中夜，常放光明。又聞空中有金石之響。經一歲，捕魚人張係世於海口忽見有銅花趺浮於水上，係世取送縣。縣以送臺乃施像足宛然合會。簡文咸安元年，交州合浦人董宗之採珠，沒於水底。得佛光艷。交州押送臺以施像，又合焉。自咸和中得像，至咸安初，歷三十餘年，光趺始具。初高悝得像後，西域胡僧五人來，請悝曰：昔於天竺得阿育王造像。來至鄴下。值胡亂，埋像於河邊。今尋覓失所。五人嘗一夜俱夢見像曰：已出江東，為高悝所得。乃送此五僧至寺，見像噓欷涕泣。像便放光，照燭殿宇。又瓦官寺慧邃，欲模寫像形。寺主僧尚慮虧損金色。謂邃曰：若能令像放光回身西向，乃可相許。慧邃便懇到拜請，其夜像即轉坐放光，回身西向。明旦，便許之。像趺先有外國書，莫有識者。後三藏那求跋摩識之，云是阿育王為第四女所造也。</p>
