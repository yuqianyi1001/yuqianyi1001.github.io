---
title: 佛經入中國
source: deerpark.app
---

### 丁福保佛學大辭典

【故事】疑耀二曰：「世但知佛書，自漢明帝時，始入中國。不知秦之先，中國已有其書。隋經藉志曰：其書久矣流布，遭秦火之世，所以湮滅。又劉向列仙傳曰：得仙者百四十六人，其七十二人，已在佛經。又漢哀帝元壽元年，博士弟子景盧，受大月氏王口傳浮屠經。此皆白馬未入中國之前也。況明帝時，傅毅對帝所言，皆是佛書。使先此未有佛書，毅何從而得之。是明帝前，雖有其書，尚未盛行。自白馬既來之後，其說乃盛耳。」宋朝類苑曰：「佛經之入中國，自竺法蘭摩騰二師，以後漢明帝時暨至白馬寺，首譯四十二章經。歷晉及十六國南北朝暨唐，皆有梵僧自五天竺來，及華人之善竺音者，迭相翻譯。訖開元錄，凡大小乘經律論聖賢集共五千四十八卷。至正元又別錄新經二百餘卷。元和之後，譯經遂廢。太宗太平興國初，有梵僧法賢法天施護三人自西域來，雅善華音，太宗宿受佛記，遂建譯經院於太平興國寺，訪得鳳翔釋清照，深識西竺文字，因盡取國庫新貯西來梵夾，首令三梵僧詮擇未經翻者，各譯一卷，集兩街義學僧評議，論難鋒起。三梵僧以梵經華言對席讀，眾僧無以屈，譯事遂興。後募童子五十人，令習梵學，獨得惟淨者，乃江南李王之子，慧悟絕異，盡能通天竺文字。今上即位初，陳恕建議，以為費國家供億，願罷之，上以先朝所留意，不許。訖今所譯新經論學，凡五百餘卷。自至道以後，多惟淨所翻也。大中祥符四年，譯眾上言，請如元正造錄，詔令潤文官參知政事趙安仁與翰林學士楊億同編修，凡為二十卷。乃降賜太宗所作釋門文字，令編其名題入錄。安仁等及釋眾再上表請御製釋門文章，許之。六年三月，賜御製法音前集七卷，共論次其文理，以附於先皇之次，而冠於東土聖賢集之首。譯經院置潤文官。嘗以南北省官學士充，中使一人監院事，譯經常以梵僧，後令惟淨同譯經。梵學筆受二人，譯綴文二人，評議二人，皆選名德有義學僧為之。」


