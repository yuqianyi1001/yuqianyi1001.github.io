---
title: 玄暢
source: deerpark.app
---
### 佛光大辭典

(一)（416～484）魏晉時代僧。河西金城（位于陝西華縣）人，俗姓趙。幼時，家為胡軍所滅，遂往涼州出家。初名慧智，後至平城，就學于玄高，改名為玄暢。北魏武帝因崔浩及道士寇謙之進言，禁止私養沙門及巫覡，拘捕玄高、慧崇等，師因脫走。

劉宋元嘉二十二年（445），抵揚州，文帝深加禮重，請為太子之師，師固辭，遷荊州，止于長沙寺。時有西域沙門功德直，為師譯菩薩念佛三昧經六卷、無量門破魔陀羅尼經一卷，由師刊正文義，辭旨婉密。師又善繪畫，于劉宋末年，至成都，居大石寺，自畫金剛密蹟等十六神像。于升明三年（479）西遊，望岷嶺，見岷山郡北廣陽縣界有齊後山，遂有終老之志，乃入山結草庵，並于同年建立齊興寺。

及蕭齊武帝即位，司徒文宣王啟迎師至京師，惠文太子亦發使請之，師于是泛舟東下，中途罹疾，止于京師靈根寺，永明二年入寂，世壽六十九，葬于鐘山。師明經律，深達禪要，佔記吉兇無不靈驗，于諸子之學多所涉獵。嘗慨嘆華嚴文旨浩博，未有義釋，遂勵精研思，作其疏釋，蓋為華嚴經疏之嚆矢。又善三論，學者宗之，著有訶梨跋摩傳一篇。﹝出三藏記集卷十一、梁高僧傳卷八﹞

(二)（797～875）唐代僧。宣城人，俗姓陳。字申之。大中年間（847～859），嘗入大內講道，懿宗賜號‘法寶’。著有歷代帝王錄、顯正記、科六帖名義圖、三寶五運等書。﹝宋高僧傳卷十七﹞



### 丁福保佛學大辭典

【人名】河西金城（陝西南鄭縣治）人。姓趙。少年時，家門為胡虜所滅，往涼州出家。初名慧智。後至平城就玄高，為其弟子。北魏武帝用崔皓寇謙之言，禁私養沙門及巫覡，捕玄高慧崇等。師因脫走，將至孟津，遇追騎，投河中，僅以身免，遂渡黃河，涉揚子江，達揚州。時劉宋元嘉二十二年也。文帝深加禮重，請為太子師。師固辭，遷荊州，止於長沙寺。時有西域沙門功德直，為師譯菩薩念佛三昧經六卷，無量門破魔陀羅尼經一卷。師刊正文義，辭旨婉密。劉宋末，至成都，居大石寺。寺有阿育王塔。中藏大石鉢。鉢量可容數十斛，上建五層木浮圖以覆之。師乃自畫金剛密迹等十六神像。後游西界，望岷嶺，見岷山郡北廣陽縣界有齊后山，遂有終焉之志。仍入山結草菴，蕭齊建元元年，建立伽藍，名齊雲寺。時傳琰鎮成都，敬師高風。師乃致書，附齊后山讚一頌。琰即具表聞於高帝。勅給百戶。及蕭齊武帝即位，司徒文宣王啟迎師至京師，惠文太子亦發使請之。於是泛舟東下，中途罹疾，止京師靈根寺者少時。永明二年寂。年六十九。葬於鐘山。師明經律，深達禪要，占記無不驗，諸子多所該涉。嘗慨華嚴文旨浩博，未有義釋，勵精研思，遂作其疏。蓋為華嚴疏釋之嚆矢。又善三論，學者宗之。所著訶梨跋摩傳一篇，存。詳見出三藏記集，梁高僧傳等。



