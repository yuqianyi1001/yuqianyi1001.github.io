---
title: 金襴衣
source: deerpark.app
---

**來源：丁福保佛學大辭典**

<p>【物名】金縷織成之袈裟。又曰金色衣，金色[(畾/(冗-几+互))*毛]衣，黃金[(畾/(冗-几+互))*毛]衣，金縷袈裟。印度早已行之，佛母大愛道，上之於釋尊，其因緣散見諸經論。依賢愚經第十二，佛母摩訶波闍波提，於佛出家後，手自紡織，作金色之[(畾/(冗-几+互))*毛]，既見佛，喜發心髓，持奉如來，如來不受，告憍曇彌，使持其[(畾/(冗-几+互))*毛]往施眾僧。時波闍波提重白佛言：自佛出家，心每思念，故手自紡織，規心俟佛，唯願垂愍受之。佛言知母專心，欲以施我。然以恩愛心，則福不弘廣。若施眾僧，則得報將愈多。我知此事，故相勸。因使憍曇彌持其衣，施捨眾僧中，無欲取者。遂到彌勒前，彼受之被著，尋遊化於波羅奈，佛因授彌勒當來成佛之記云。雜寶藏經第五，大毘婆沙論第百七十八等，亦略記之。西域記第六，記佛在迦毘羅城南尼拘盧陀僧伽藍附近之大樹下，受姨母大愛道金縷袈裟，又中阿含經第十三，謂佛於彌勒比丘，授當來成佛之記畢，更命阿難持金縷織成衣來，授之彌勒，更使施佛法眾，其傳雖略異，而其事則似同也。菩薩瓔珞經第一，謂虛空神天叉手白言：過去諸佛，皆著織成金縷袈裟，亦如今日諸天所獻，菩薩（釋尊）即受八萬四千織成金縷袈裟，以道神力合為一袈裟著體，又長阿含經第三，佛般泥洹經卷下等，謂佛當欲般涅槃，向拘夷那竭城途次，阿羅漢弟福貴，以黃金[(畾/(冗-几+互))*毛]衣上佛，佛愍受之，為說妙法，此與前大愛道所獻者，當為別事。又西域記第九，記佛當欲涅槃時，以曩日姨母所獻之金縷袈裟與諸法藏，皆附屬大迦葉。迦葉即承旨住持正法，結集已畢。至第二十年，欲自涅槃，乃登雞足山，於頂上三峰之間，捧佛袈裟，入於三昧，誓欲於當來慈氏世尊興世之時，授之彌勒，景德傳燈錄第一，亦承此說，雖云金縷僧伽梨衣傳於迦葉，而阿育王傳第四，付法藏因緣傳第一等，以之為糞掃衣，不作金縷。殆其所傳之殊乎。又法苑珠林第三十五，引西域志云：娑羅雙樹林邊，別有一床，釋迦佛塑像在上，右脅臥，身長二丈二尺四寸，以金色袈裟覆其上，今猶現在，數數放神光。據此可知王玄策渡天之時，佛涅槃像上，既有金色袈裟。是當與迦葉或彌勒傳持者有別。或別於佛滅後製之，以覆佛身也。傳說之異同，今難遽判其是非。支那似於中古以來用之，佛祖統紀第四十四，記宋真宗景德四年，詔使送金襴袈裟於惠州羅浮山中閣寺，奉釋迦瑞像，為國建祈福道場。當時金襴衣，似甚貴重，未弘行於世。佛祖歷代通載第三等，則云金皇統六年，賜清慧金襴僧伽梨大衣，又盧山蓮宗寶鑑序云：元元貞二年正月，以金襴袈裟賜大德，則僧侶被著金襴衣，當自此時始。</p>
