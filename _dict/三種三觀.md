---
title: 三種三觀
source: deerpark.app
---
### 陳義孝佛學常見辭彙

別相三觀、通相三觀、一心三觀。別相三觀是於別途觀三諦；通相三觀是於一觀之中圓通三諦；一心三觀是於一心之中觀三諦。



### 丁福保佛學大辭典

【名數】觀三諦之理之觀心，有三種之別，次第有圓融之義：一、別相三觀，於別途觀三諦也。二、通相三觀，於一觀之中圓解三諦也。三、一心三觀，於一念之心觀三諦也。宗鏡錄三十五曰：「一、別相三觀者，歷別觀三諦。若從假入空但得觀真，尚不得觀俗，豈得觀中道也？若從空入假，但得觀俗，尚未得觀中道。若入中道正觀，方得雙照二諦。二、通相三觀者，則異於此。從假入空，非但知俗假是空，真諦中道亦通是空也。若從空入假，非但知俗假是假，真空中道亦通是假。（中略）但以一觀當名，解心無不通也。三、一心三觀者，知一念心不可得，不可說，而能圓觀三諦也。（中略）在境為一諦而三諦，在心為一觀而三觀，在果為一智而三智。（中略）觀一念心為所緣境，返觀此心，從何處來？去至何所？畢竟無有淨。若虛空名空觀，觀境歷歷分明名假觀，雖歷歷分明，而性常自空，而境觀歷然名中觀，即三而一，即一而三。」



