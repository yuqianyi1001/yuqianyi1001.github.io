---
title: 幻日王
source: deerpark.app
---

### 法相辭典

★西域記四卷二頁雲：摩揭陀國婆羅阿迭多王，（唐曰幻日）崇敬佛法，愛育黎元。以大族王，淫刑虐政；自守疆場，不恭職貢。時大族王、治兵將討。幻日王知其聲，問告諸臣曰：今聞寇至，不忍鬥其兵也。幸諸僚庶，赦而不罪。賜此微軀，潛行草澤。言畢出宮，依緣山野。國中感恩慕從者，數萬餘人。棲竄海島。大族王以兵付弟，浮海往伐。幻日王守其厄險，輕騎誘戰。金鼓一震，奇兵四起。生擒大族，反接引現。大族王自愧失道，以衣蒙面。幻日王踞師子床，群官週衛，乃命侍臣告大族曰：汝露其面。吾欲有辭。大族對曰：臣主易位，怨敵相視。既非交好；何用面談。再三告示，終不從命。于是宣令，數其罪曰：三寶福田，四生攸賴。任豺狼傾毀勝業；福不v汝。見擒于我，罪無可赦。宜從刑闢。時幻日王母、博聞強識，善達佔相。聞殺大族也，疾告幻日王曰：我嘗聞大族奇姿多智，欲一見之。幻日王命引大族至母宮中。幻日母曰：嗚呼大族，幸勿恥也。世間無常，榮辱更事。吾猶汝母，汝若吾子。宜去蒙衣，一言面對。大族曰：昔為敵國之君，今為俘囚之虜。隳廢王業，亡滅宗祀。上愧先靈，下慚黎庶。誠恥面目，俯仰天地。不能自喪，故此蒙衣。王母曰：興廢隨時，存亡有運。以心齊物，則得喪俱妄；以物齊心，則毀譽更起。宜信業報，與時推移。去蒙對語，或存軀命。大族謝曰：以不才、嗣鷹王業。刑政失道，國祚亡滅。雖在縲紲之中；尚貪旦夕之命。敢承大造，面謝厚恩。于是去蒙衣，出其面。王母曰：子其自愛，當終爾壽。已而告幻日王曰：先典有訓，宥過好生。今大族王、積惡雖久；餘福未盡。若殺此人；十二年中，菜色相視。然有中興之氣，終非大國之王。當據北方，有小國土。幻日王承慈母之命，愍失國之君。娉以稚女，待以殊禮。總其遺兵，更加衛從，來出海島。大族王弟還國自立。大族失位，藏竄山野；北投迦濕彌羅國。迦濕彌羅王、深加禮命；愍以失國，封以土邑。歲月既淹；率其邑人、矯殺迦濕彌羅王而自尊立。乘其戰勝之威，西討健馱邏國；潛兵伏甲，遂殺其王。國族大臣、誅鋤殄滅。毀@堵波，廢僧伽藍、凡一千六百所。兵殺之外，餘有九億人，皆欲誅戮無遺種類。時諸輔佐鹹進諫曰：大王威懾強敵，兵不交鋒，誅其首惡。黎庶何咎。願以微躬，代所應死。王曰：汝信佛法，崇重冥福；擬成佛果，廣說本生，欲傳我惡于未來世乎。汝宜復位，勿有再辭。于是以三億上族，臨信度河流殺之。三億中族，下沉信度河流殺之。三億下族，分賜兵士。于是持其亡國之貨，振旅而歸。曾未改歲，尋即殂落。殂落于時，雲霧冥晦，大地震動，暴風奮發。時證果人愍而嘆曰：枉殺無辜，毀滅佛法，墮無間獄，流轉未已。



### 丁福保佛學大辭典

【人名】梵語曰娑羅阿迭多。譯曰幻日。為摩揭陀國之王，信佛法，與破佛者北印度磔迦國之大族王戰而擒之。


