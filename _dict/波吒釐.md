---
title: 波吒釐
source: deerpark.app
---
### 丁福保佛學大辭典

【地名】Pāṭaliputra，又作波吒釐子，波吒利弗，波吒羅，波吒梨耶，波羅利弗多羅，巴連弗。本為樹名。遂以名城，摩竭陀國之帝都也。初云拘蘇摩補羅城，後改名波吒釐子城，以此城為波吒釐樹之神子而築也。阿輸迦王於是建都。西域記曰：「昔者人壽無量歲時，號拘蘇摩補羅城（Kuśāgārapura巴Kusumapura）（唐言香花宮城），王宮花多，故以名焉。逮人壽數千歲，更名波吒釐子城（舊曰巴連弗邑，訛也）。」玄應音義二十五曰：「波吒釐，亦云波吒梨耶，舊言巴連弗，訛也。是一華樹名，因此花樹以目城。」智度論三曰：「佛涅槃後，阿闍世王以人民轉少故捨王舍大城，其邊更作一小城，廣長一由旬，名波羅利弗多羅。」宗輪論述記曰：「波吒釐子城者，波吒釐者，樹名也。子者，樹之兒也。城因樹兒以立，故名波吒釐子。」慧琳音義十曰：「波吒羅國，亦波吒釐。」善見律一曰：「波吒利弗國阿育王。」



