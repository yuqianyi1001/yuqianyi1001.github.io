---
title: 天鼓
source: deerpark.app
---
### 佛光大辭典

指置于忉利天善法堂之大鼓。此鼓由天之業報生得，不擊而能自出妙音，警醒放逸之天眾，聞者皆生慎惡好善之心。此外，又稱天人所持之鼓為天鼓。復因天鼓音聲無主無作，無起無滅，能利益無量眾生，故用以比喻佛之說法。據法華義疏卷一載，賊來賊去之際，天鼓皆鳴，而諸天心勇，修羅懼怖；眾生煩惱之應來應去，佛皆說法，而弟子心勇，諸魔懼怖。天鼓無心能為四事，如來雖說，亦復無心，故以天鼓喻顯佛之音聲說法。﹝新譯華嚴經卷十五、卷五十一、過去現在因果經卷三、法華經卷五如來壽量品、三卷本大般涅經卷上、法華經玄義卷六下﹞



### 丁福保佛學大辭典

【物名】忉利天之善法堂，有鼓，不擊而自發妙音者。唐華嚴經十五曰：「忉利天中有天鼓，從天業報而生得。知諸天眾放逸時，空中自然出此音。一切五欲悉無常，如水聚沫性虛偽。諸有如夢如陽焰，亦如浮雲水中月。（中略）三十三天聞此音，悉共昇善法堂。帝釋為說微妙法，咸令順寂除貪愛。」法華經序品曰：「天雨曼陀華，天鼓自然鳴。」

佛之異名。嘉祥法華義疏一曰：「外國名佛以為天鼓。賊欲來時天鼓則鳴，賊欲去時天鼓亦鳴。天鼓鳴時諸天心勇，天鼓鳴時修羅懼怖。眾生煩惱應來，佛則為說法。眾生煩惱應去，佛則為說法。佛說法時弟子心勇，佛說法時諸魔懼怖。天鼓無心能為四事，如來雖說亦復無心，是故名佛以為天鼓也。」



