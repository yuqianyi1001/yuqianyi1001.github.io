---
title: 帝釋
source: deerpark.app
---
### 陳義孝佛學常見辭彙

忉利天的天主，俗稱為玉皇大帝。



### 丁福保佛學大辭典

【天名】忉利天之主也，居須彌山之頂喜見城，統領他之三十二天（忉利天譯三十三天），梵名釋迦提桓因陀羅Śakra devānām indra，略云釋提桓因。新譯之梵名，釋迦提婆因達羅。釋迦譯能，天帝之姓，提桓者天，因陀羅者帝，即能天帝也，今反轉梵語而謂為帝釋，胎藏界曼荼羅釋迦院之一眾也。大日經一曰：「初方釋天王，安住妙高山，寶冠被瓔珞，持跋折羅印，及諸餘眷屬，慧者能分布。」同疏五曰：「於東方五頂之南當畫因陀羅釋天之主，坐須彌山，天眾圍繞。首戴寶冠，身被種種瓔珞，持跋折羅。及諸餘眷屬，謂舍指夫人，及六欲天等，是如圖中所示也。」法華義疏二曰：「釋提桓因者，具足外國語應云釋迦提桓因陀羅，釋迦為能，提桓為天。因陀羅為主，以其在善法堂治化稱會天心，故為能天主。」法華玄贊二曰：「梵云釋迦提婆因達羅，釋迦，姓也，此翻為能。提婆，天也。因達羅，帝也。正云能天帝。釋提桓因，云天帝釋，俱訛倒也。此在妙高山頂而住，三十三天之帝主也。過去字憍尸迦，此云繭兒，名阿摩揭陀。此云此毒害，即摩揭陀國過去帝釋修因之處用為國名。」



