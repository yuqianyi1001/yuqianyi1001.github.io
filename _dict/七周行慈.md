---
title: 七周行慈
source: deerpark.app
---

### 三藏法數

﹝出天台四教儀集註﹞ 周者，周遍也。佛為多瞋眾生，令修眾生緣慈之觀而對治之，不出七境，先親而後冤者，從易而至難也。若以平等之心觀之，何冤何親，於此七境，境境悉以三樂與之，使冤親無間，故先假作此觀，以破瞋障。而於眾生，實未得其樂也。（多瞋者，謂於違情之境，多所忿恨也。眾生緣慈者，謂緣念一切眾生如父母等想，慈愍愛念，而與其樂也。從易至難者，謂親與樂則易，而冤則難也。三樂者，謂佛之樂為上樂，菩薩之樂為中樂，諸天之樂為下樂也。） 〔一、上品親〕，上品親謂己之父母師長也。 〔二、中品親〕，中品親謂己之兄弟姊妹也。 〔三、下品親〕，下品親謂己之朋友知識也。 〔四、中人〕，中人謂非己之冤，非己之親也。 〔五、下品冤〕，下品冤謂曾害己之朋友知識者也。 〔六、中品冤〕，中品冤謂曾害己之兄弟姊妹者也。 〔七、上品冤〕，上品冤謂曾害己之父母師長者也。



### 丁福保佛學大辭典

【術語】五停心觀中第二為慈悲觀，是使多瞋之眾生修慈悲而對治瞋毒也。而行之之境分為七種，以三樂與之。是曰七周行慈。周者周徧，於怨親周徧平等也，又周徧而行之也。七境者，一、上品之親，二、中品之親，三、下品之親，四、中人非冤親，五、下品之冤，六、中品之冤，七、上品之冤也。三樂者，上樂中樂下樂也。如是之境分七種。向其境運與樂之念也，其中向上親與上樂最易故以為最初。


