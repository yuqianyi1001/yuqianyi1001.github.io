---
title: 五大力菩薩
source: deerpark.app
---

**來源：丁福保佛學大辭典**

<p>【菩薩】金剛吼，龍王吼，無畏十力吼，雷電吼，無量力吼也。舊譯仁王經受持品曰：「若未來世，有諸國王，護持三寶者，我使五大力菩薩往護其國：一、金剛吼菩薩，手持千寶相輪，往護彼國。二、龍王吼菩薩，手持金輪燈，往護彼國。三、無畏十力吼菩薩，手持金剛杵，往護彼國。四、雷電吼菩薩，手持千寶羅網，往護彼國。五、無量力吼菩薩，手持五千劍輪，往護彼國。」新譯仁王經奉持品曰：「若未來世，有諸國王，建立正法護三寶者，我今五方菩薩摩訶薩眾往護其國：東方金剛手菩薩摩訶薩，手持金剛杵，放青色光，與四俱胝菩薩往護其國。南方金剛寶菩薩摩訶薩，手持金剛摩尼，放白色光，與四俱胝菩薩往護其國。西方金剛利菩薩摩訶薩，手持金剛劍，放金色光，與四俱胝菩薩往護其國。北方金剛藥叉菩薩摩訶薩，手持金剛鈴，放琉璃色光，與四俱胝藥叉往護其國。中方金剛波羅蜜多菩薩摩訶薩，手持金剛輪，放五色光，與四俱胝菩薩往護其國。」已上五菩薩為五佛之正法輪身，其教令輪身為五大明王，祭之有除盜難之利益。</p>

**來源：佛光大辭典**

<p>又作五大力尊。指密教所信仰之五大力尊。為護持三寶，守護國土，呈忿怒形之菩薩。此五尊之名稱，舊譯仁王經受持品舉出金剛吼、龍王吼、無畏十力吼、雷電吼、無量力吼等五大力菩薩。不空所譯之仁王經奉持品則列舉東方金剛手、南方金剛寶、西方金剛利、北方金剛藥叉、中央金剛波羅蜜多等五方菩薩。其中，金剛波羅蜜多即金剛吼、金剛寶即龍王吼、金剛手即無畏十力吼、金剛藥叉即雷電吼、金剛利即無量力吼。</p><p>據仁王護國般若波羅蜜多經道場念誦儀軌載，此五菩薩依二種之輪現身，以法輪現真實身，以教令輪示威怒身。即東方金剛手菩薩之正法輪身為普賢菩薩，教令輪身為威怒降三世金剛，現四頭八臂；南方金剛寶菩薩之正法輪身為虛空藏菩薩，教令輪身為威怒甘露軍吒利金剛，示現八臂；西方金剛利菩薩之正法輪身為文殊師利菩薩，教令輪身為威怒六足金剛，手臂頭各六，坐水牛上；北方金剛藥叉菩薩之正法輪身為摧伏一切魔怨菩薩，教令輪身為威怒淨身金剛，現四臂；中方金剛波羅蜜多菩薩之正法輪身為轉法輪菩薩，教令輪身為威怒不動金剛。又仁王般若經念誦次第、仁王護國般若波羅蜜多經道場念誦儀軌等亦載有其形像與曼荼羅建立之法。</p>
