---
title: 訖栗枳王十夢
source: deerpark.app
---
### 丁福保佛學大辭典

【故事】俱舍論九曰：「如訖栗枳王夢所見十事：謂大象、井、麨、栴檀、妙園林、小象、二獼猴、廣堅衣、鬥諍。」俱舍光記八曰：「訖栗枳，此云作事。是迦葉波佛父，夜夢十事。旦迦葉白佛。佛言此表當來釋迦遺法弟子先兆：一，王夢見有一大象，被閉室中，更無門戶，唯有小窗。其象以方便投身得出，尾猶為窗礙不能出。此表釋迦遺法弟子，能捨父母妻子，出家修道。於其中猶懷名利，不能捨離。二，王夢見一渴人求水，便有一井，具八功德，隨逐其人，而不敢飲。此表釋迦遺法弟子諸道俗等不肯學法，有知法者為名利故，雖隨彼為說，而猶不學。三，王見以一升真珠易一升麨。此表釋迦遺法弟子，為求名利故，以佛正法，為他人說，希彼財物。四，王夢見以栴檀與凡木易。此表釋迦遺法弟子以內正法易外書典。五，王夢見有妙園林，華果茂盛，狂賊毀壞無餘。此表釋迦遺法弟子磨滅如來正法之園。六，王夢見諸小象驅一大象出群。此表釋迦遺法弟子諸惡朋黨破戒苾芻，擯斥持戒有德之苾芻，使出於眾外。七，王夢見一獼猴，身塗糞穢，搪揬眾人。此表釋迦遺法弟子諸破戒人以諸惡事誣謗好人。八，王夢見一獼猴，實無德，而眾共捧海水灌頂，立為王。此表釋迦遺法弟子破戒苾芻實無所知，而為名利故，諸惡朋黨共相扶立為眾者。九，王夢見廣堅之衣，有十八人各取少分，四面爭挽而衣不破。此表釋迦遺法弟子，分佛正法成十八分，雖有異執而真法尚存，依之修道，皆得解脫。此顯所學之法也。十，王夢見多人共集，互相征伐，死亡略盡。此表釋迦遺法弟子既分為十八，各有門人，部執不同，互相鬥諍。此顯能學之人也。」



