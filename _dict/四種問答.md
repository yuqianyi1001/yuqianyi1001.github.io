---
title: 四種問答
source: deerpark.app
---
### 三藏法數

﹝出十住毗婆沙論﹞ 〔一、定答〕，謂決定以實答也。如一比丘問佛云：色受想行識常不變異否？佛答言：無有色受想行識常不變異。蓋言五陰之法本空，實非常不變異，是名定答。（梵語比丘，華言乞士。五陰者，色陰、受陰、想陰、行陰、識陰也。） 〔二、分別答〕，謂分別果報而答也。如梵志問佛云：人作身口意業，受何果報？佛答言：若作苦業，即受苦報；若作樂業，即受樂報；若作不苦不樂業，即受不苦不樂報，是名分別答。（梵語梵志，華言淨裔。） 〔三、反問答〕，謂反問於他，而使其答也。如先梵志問佛已，佛言：我還問汝，隨汝意答。色是如來否？受想行識是如來否？梵志答曰：非也。佛又問云：離色受想行識是如來否？梵志又答言：非也。蓋如來之法，不即五陰，不離五陰，梵志不達，故皆答言非也，是名反問答。 〔四、置答〕，謂棄置而不答也。如外道或計世間常，世間無常，世間亦常亦無常，世間非常非無常；世間有邊，世間無邊，世間亦有邊亦無邊，世間非有邊非無邊。又計如來滅後有，如來滅後無，如來滅後亦有亦無，如來滅後非有非無。然如來實無此理，凡若此問，佛皆置而不答，是名置答。



### 丁福保佛學大辭典

【名數】又名四記，四答。見四記條。

參照：<a href="/dict/四記">四記</a>



