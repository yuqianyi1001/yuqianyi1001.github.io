---
title: 理事無礙十門
source: deerpark.app
---

### 丁福保佛學大辭典

【名數】於事（現象）、與理（本體）之關係立十門：一理偏於事，一、真法界之理徧在一切之事法，雖理無分限，事有分限，而事既即於理，則亦無分限，故一一微塵具足真理。二、事徧於理，理既徧於事，事亦徧於理，以有分限之事，具無分限之理，故徧在一微塵法界。三、依理成事，依真如之理，成世間之事，事無別體，全攬理而成，如波依於水，水全成波也。四、事能顯理，理無形相，即事而明，事既依理而成，則理乃依事而顯，如波相盡而水體全顯也。五、以理奪事，事相既虛，全體是理，故一切之事法不可得。般若心經所謂是故空中無色無受想行識是也。六、事能隱理，真理既隨緣而成事相，遂今事顯而理不現，如水之成波，波顯水隱也。經所謂法身轉五道名曰眾是也。七、真理即是，真如之理性即是事相。真如之外，非有事相，如水即是波，波之外別無水。般若心經所謂空即是色是也。八、事法即理，世間一切事法本無自性，皆由因緣會集而有，舉體即是真性，真性之外無事法，般若心經所謂色即是空是也。九、真理非事，事即真理，而非是事，蓋理為真而絕諸相，事為妄而帶差別，真妄既異。故即妄之真異於妄。如水之濕性。即非波之動相也。十、事法非理，為全理之事，而非是理，蓋理性平等，事相差別也。性相既異，故舉體全為事，而事相宛然，如波之動相。非是水之濕性也。說見華嚴大疏二。


