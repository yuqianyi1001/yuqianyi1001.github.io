---
title: 處
source: deerpark.app
---
### 佛光大辭典

梵語āyatana，巴利語同。音譯阿耶怛那。處，舊譯為入。為心、心所生長門之義。心王、心所以處為所依，緣處而生長，若離處，則不得生長。一切諸法分為五蘊、十二處、十八界等三科，其中六根、六境合為十二處。亦即指以六根為所依、六境為所緣，根與境為能生長心、心所作用之處所，故稱十二處或十二入。法界次第卷上載，舊譯入者，為‘涉入’之義，根、塵（即境）相對則產生‘識’，故識系依根、塵而為‘能入’，根、塵即是識之‘所入’。大毗婆沙論卷七十三除列生門之義，更舉生路、藏、倉、經、殺處、田、池、流、海、白、淨等十一義。﹝俱舍論卷一、阿毗達磨雜集論卷二、大乘法苑義林章卷五本﹞（參閱‘三科’589）



### 丁福保佛學大辭典

【術語】三科之一。梵名阿耶怛那Āyatana，舊譯曰入，新譯曰處。根與境為生心心所作用之處，故云處。根與境相涉入，故云入。有六根六境之十二法，故謂之十二處，又云十二入。俱舍論一曰：「心心所生長門義是處義。訓釋詞者，謂能生長心心所法故名為處，是能生長彼作用義。」同光記一下曰：「梵云阿耶怛那，唐云處，舊翻為入，此亦不然。若言入梵本應云鉢羅吠舍，舊經亦有翻為處者。如空無處等及阿練若等，并與今同。」見三科條。

參照：<a href="/dict/三科">三科</a>



