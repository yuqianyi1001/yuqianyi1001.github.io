---
title: 佛為父擔棺
source: deerpark.app
---

### 丁福保佛學大辭典

【傳說】佛擔父王之棺也。淨飯王般涅槃經曰：「爾時世尊，念當來世，人民凶暴，不報父母育養之恩，為是不孝之者。為是當來之眾生等設禮法故。如來躬身，自欲擔父王之棺。即時三千大千世界六種震動。（中略）爾時世尊，威光益顯，如萬日並。如來躬身，手執香爐，在喪前行。」又舁姨母大愛道之葬床。增一阿含經五十曰：「爾時告阿難陀羅云：汝等舉大愛道身，我當躬自供養。（中略）爾時釋提桓因，毘沙門天王前白佛言：唯願世尊，勿自勞神，我等自當供養。舍利弗告諸天：止止天王，如來自當知時，此是如來所應修行，非是天龍鬼神所及也。所以然者，父母生子多有所益，長養恩重，乳哺懷抱，要當報恩，不得不報恩。（中略）是時世尊躬自舉床一腳，難陀舉一腳，羅雲舉一腳，阿難舉一腳，飛在虛空，至彼冢間。」


