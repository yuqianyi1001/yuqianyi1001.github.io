---
title: 迦葉遺
source: deerpark.app
---

**來源：丁福保佛學大辭典**

<p>【人名】Kāśyapiya，又作迦葉維，迦葉毘，迦葉波。本為人名，以為律部之名。佛滅後百年，優婆麴多之門有五弟子，各立異見，律藏分五部。迦葉遺為其中之一人，故名其部曰迦葉遺部。可洪音義三上曰：「迦葉毘，亦云迦葉維，亦云迦葉波，亦云柯尸悲與，此云飲光。此部律此土無文。」拾毘尼義鈔上一曰：「迦葉遺者，人名也。此人精進勇決，救護眾生，著木蘭袈裟。」案迦葉遺，譯曰重空觀，又譯曰解眾生空等者。從迦葉遺比丘所執之主義而譯之，非其正翻也。大集經二十二曰：「我涅槃後，我諸弟子，受持如來十二部經，書寫讀誦。說無有我及以受者，轉諸煩惱，猶如死屍，是故名為迦葉毘部。」是如來之豫言也。戒本疏一上曰：「迦葉毘，此云重空觀，法名解脫。此有戒本，相同五分。」</p>
