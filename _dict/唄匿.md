---
title: 唄匿
source: deerpark.app
---
### 丁福保佛學大辭典

【儀式】單曰唄。又曰婆陟，婆師。梵音之歌詠也。引聲詠偈頌，是為讚嘆三寶之功德，故曰唄讚。佛在世有最巧於唄道者，稱為唄比丘或鈴聲比丘。佛教來漢土，人未知唄道之音調，魏陳思王曹植，遊魚山，聞巖谷之水聲，自感得之，遂制曲譜云。見漁山條。文句記四曰：「經云唄者，或云唄匿，云讚頌。」行事鈔上四曰：「出要律儀云：如是鬱鞞國翻為止斷也，又云止息，由是外緣巳止巳斷。爾時寂靜任為佛事也。」法華玄贊四曰：「梵云婆陟，此言讚嘆。唄匿，訛也。」玄應音義十四曰：「梵言婆師，此言讚嘆，言唄匿者，疑訛也。」高僧傳十三曰：「天竺方俗，凡是歌詠法言稱唄，至於此土，詠經則稱為轉讀，歌讚則號為梵唄。昔諸天讚唄，皆以韻入絃管，五眾既與俗違，故宜以聲曲為妙。」薩婆多毘尼勒迦六曰：「瓶沙王信佛法，往詣佛所白佛言：世尊！諸外道八日十四日十五日，集一處唄誦，多得利養，眷屬增長，願世尊聽諸比丘。（中略）佛言：聽諸比丘八日十四日十五日集一處唄誦說法。」梵Pāṭhaka。

參照：<a href="/dict/漁山">漁山</a>



