---
title: 八忍
source: deerpark.app
---

**來源：陳義孝佛學常見辭彙**

<p>四法忍與四類忍，合稱為八忍。四法忍是苦法忍、集法忍、滅法忍、道法忍，這四法忍，忍可印證欲界的四諦。四類忍是苦類忍、集類忍、滅類忍、道類忍，這四類忍，忍可印證色界無色界的四諦。以上八忍可以正確地斷除三界內的見惑。</p>

**來源：三藏法數**

<p>﹝出四教儀集註﹞ 〔一、苦法忍〕，苦，即欲界生死之苦。法，即真如之理。忍，即忍可，亦印證之義也。謂於四善根位中，因觀欲界生死之苦，至世第一後心，真如理顯，生無漏法忍，是名苦法忍。（四善根者，即四加行，暖位、頂位、忍位、世第一位也。無漏者，謂不漏落三界生死也。） 〔二、苦類忍〕，苦，即色界、無色界、生死之苦。類，即流類。謂觀欲界苦諦之後，復觀上二界苦諦，亦生無漏法忍，是欲界苦法忍之流類，是名苦類忍。（上二界者，即色界、無色界也。） 〔三、集法忍〕，集，即招集之義。謂觀欲界集諦，見、思之惑，真如理顯，生無漏法忍，是名集法忍。（見惑者，謂意根對法塵起諸分別；眼等五根，對色等五塵，起諸貪愛思惑者，謂曰思惑也。） 〔四、集類忍〕，謂觀欲界集諦之後，復觀上二界集諦，生無漏法忍，是欲界集法忍之流類，是名集類忍。 〔五、滅法忍〕，滅，即滅無之義。謂觀欲界滅諦，滅前苦集，真如理顯，生無漏法忍，是名滅法忍。 〔六、滅類忍〕，謂觀欲界滅諦之後，復觀上二界滅諦，生無漏法忍，是欲界滅法忍之流類，是名滅類忍。 〔七、道法忍〕，道，即三十七道品。謂觀欲界道諦，修此道品，真如理顯，生無漏法忍，是名道法忍。（三十七道品者，觀身不淨、觀受是苦、觀心無常、觀法無我，是四念處。已生惡，令永斷；未生惡，令不生；已生善，令增長；未生善，令得生，是四正勤。欲如意足、念如意足、精進如意足、思惟如意足，是四如意足。信根、精進根、念根、定根、慧根，是五根。信力、精進力、念力、定力、慧力，是為五力。念覺分、擇法覺分、精進覺分、喜覺分、除覺分、定覺分、捨覺分，是七覺分。正見、正思惟、正語、正業、正命、正精進、正念、正定，是八正道。已上諸法總為三十七道品也。） 〔八、道類忍〕，謂觀欲界道諦之後，復觀上二界道諦，生無漏法忍，是欲界道法忍之流類，是名道類忍。</p><p>忍即忍可印證之義。一、苦法忍，謂觀欲界苦諦之法，而能忍可也。二、苦類忍，謂以色界、無色界苦諦之法，比類欲界苦諦觀之，而能忍可也。三、集法忍，謂觀欲界集諦煩惱之法，而能忍可也。四、集類忍，謂以色界、無色界集諦煩惱之法，比類欲界集諦觀之，而能忍可也。五、滅法忍，謂觀欲界滅諦之法，而能忍可也。六、滅類忍，謂以色界、無色界滅諦之法，比類欲界滅諦觀之，而能忍可也。七、道法忍，謂觀欲界道諦之法，而能忍可也。八、道類忍，謂以色界、無色界道諦之法，比類欲界道諦觀之，而能忍可也。</p>

**來源：丁福保佛學大辭典**

<p>【名數】於欲界與上二界四諦之理忍可印證之智也，忍可印證欲界之四諦謂之四法忍：一苦法忍，二集法忍，三滅法忍，四道法忍也。忍可印證色界無色界之四諦，謂之四類忍，一苦類忍，二集類忍，三滅類忍，四道類忍也。以此八忍正斷三界之見惑也。既斷見惑已，而觀照明了，則為八智，蓋八忍是無間道，八智是解脫道，忍為智之因，智為忍之果也。合此八忍八智，稱為見道之十六心。止觀輔行六曰：「忍者因也。」</p>
