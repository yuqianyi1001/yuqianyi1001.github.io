---
title: 鹿野園
source: deerpark.app
---

**來源：丁福保佛學大辭典**

<p>【地名】Mṛgadāva，又名鹿野苑、仙人論處、仙人住處、仙人墮處、仙人鹿園、仙人園、仙園、鹿園、施鹿園、鹿林等，在中天竺波羅奈國，佛成道後，始來此說四諦之法，度憍陳如等五比丘，為古來仙人始說法處，故名仙人論處。為仙人之住處，故名仙人住處。昔有五百仙人見王之婇女發欲心失神通墜墮於此，故名仙人墮處。為諸鹿之住處，故名鹿林。梵達多王以此林施鹿，故名施鹿林。大毘婆沙論一百八十二曰：「問何故名仙人論處？答若作是說諸佛定於此處轉法輪者，彼說佛是最勝仙人，皆是於此處初轉法輪，故名仙人論處。若作是說諸佛非定於此轉法輪者，彼說應言仙人住處，謂佛出世時有佛大仙及聖弟子仙眾所住，佛不出世時有獨覺仙所住。若無獨覺時有世俗五通仙住，以此處恒有諸仙住已今住當住，故名仙人住處。有說：應言仙人墮處。昔有五百仙人飛行空中，至此遇退因緣一時墮落，問何故名施鹿林？答恒有諸鹿遊止此林，故名鹿林。昔有國王名梵達多，以此林施與群鹿，故名施鹿林。」西域記七曰：「波羅尼斯國大林中有窣堵波，是如來昔與提婆達多俱為鹿王斷事之處。昔於此處大林之中有兩群鹿各五百餘。時此國王畋遊原澤，菩薩鹿王前請王曰：大王校獵中原，縱燎飛天，凡我徒屬命盡茲晨。不日腐臭無所充饍，願欲次差日輸一鹿。王有割鮮之饍，我延旦夕之命。王善其言迴駕而返，兩群之鹿更次輸命，提婆群中有懷孕鹿次當就死，白其王曰：身雖應死，子未收也。鹿王怒曰：誰不寶命。雌鹿嘆曰：吾王不仁，死無日矣。乃告急菩薩鹿王。鹿王曰：悲哉！慈母之心，恩及未形。吾今代汝，遂至王門。道路之人傳聲唱曰：彼大鹿王今來入邑，都人士庶莫不馳觀。王聞之以為不誠，門者白至，王乃信然。曰鹿王何遽來耶？鹿曰：有雌鹿當死，胎子未產，心不能忍，敢以身代。王聞嘆曰：我人身鹿也，爾鹿身人也。於此悉放諸鹿不復輸命，即以其林為諸鹿藪，因而謂之施鹿林焉。鹿野之號自此而興。」智度論十六所記與此同。</p>
