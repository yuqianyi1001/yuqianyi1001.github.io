---
title: 十一善
source: deerpark.app
---

### 三藏法數

﹝出成唯識論﹞ 〔一、信〕，信者，謂於一切善法，忍可樂欲，而不疑也。有三種：一、信實有，謂於諸法實事理中，深信忍故；二、信有德，謂於三寶真淨德中，深信樂故；三、信有能，謂於世間、出世間一切善法，深信力故，能得能成，起希望故，是名為信。（三寶者，佛寶、法寶、僧寶也。） 〔二、慚〕，慚即慚天，謂心常知慚，崇重賢善，恥昔過惡，則能對治無慚，息諸惡行也。 〔三、愧〕，愧即愧人，謂心常知愧，不為暴惡，悔昔過非，則能對治無愧，息諸惡業也。 〔四、無貪〕，謂於五欲順情等境，心生猒離，無所染著也。（五欲者，色欲、聲欲、香欲、味欲、觸欲也。） 〔五、無瞋〕，謂於五欲違情等境，心常忍辱，不起忿怒也。 〔六、無癡〕，謂於一切理事等法，明解決了，無所迷惑也。 〔七、勤〕，謂於一切善法，精進修習，不生懈怠，圓滿善業也。 〔八、安〕，安即輕安，謂遠離麤重惱亂，及除障定之法，調暢身心，轉安適也。（麤重惱亂，即貪瞋癡等是也。障定法，即散亂是也。） 〔九、不放逸〕，謂精進三業，於所斷之惑，所修之善，加功勇猛，速令成滿世間、出世間一切善法，而無放逸也。（三業者，身業、口業、意業也。世間、出世間善法者，大人所修五戒十善，名為世間；聲聞等所修戒定慧之法，名出世間也。） 〔十、行捨〕，謂精進三業，令心平等，寂靜而住，一切掉舉昏沉等障，悉皆捨離也（掉者動也。） 〔十一、不害〕，謂於一切有情眾生，無所損惱，不加瞋恚，常運慈悲之心，拔其危苦，與其安樂也。



### 丁福保佛學大辭典

【名數】十一種善之心所也。見百法條。

參照：<a href="/dict/百法">百法</a>



### 佛光大辭典

唯識所立六位心所之一。即：(一)信，謂于一切善法，忍可樂欲而不疑。有信實有（于諸法實事之理中，甚深信忍）、信有德（于三寶真淨之德中，甚深信樂）、信有能（于世間出世間一切善法，甚深信力）三種。(二)慚，慚即慚天。謂心常知慚，崇重賢善，恥往昔所作過惡，則能對治無慚，息諸惡行。(三)愧，愧即愧人。謂心常知愧，不為暴惡，悔往昔所作過非，則能對治無愧，息諸惡業。(四)無貪，謂于五欲順情等境，心生厭離而無所染著。(五)無嗔，謂于五欲違情等境，心常忍辱，不起忿怒。(六)無癡，謂于一切理事等法，明解決了，無所迷惑。(七)勤，謂于一切善法，精進修習，不生懈怠，圓滿善業。(八)安，安即輕安。謂遠離粗重惱亂，及除障定之法，調暢身心，而轉安適。(九)不放逸，謂精進身、口、意三業，于所斷之惑及所修之善，加功勇猛，速令成滿世間出世間之一切善法，而無放逸。(十)行舍，謂精進身、口、意三業，令心平等，寂靜而住，舍離一切掉舉、昏沉等障。(十一)不害，謂于一切有情眾生，無所損惱，不加嗔恚，常運慈悲之心，拔其危苦，與其安樂。﹝成唯識論卷六﹞


