---
title: 空有二論
source: deerpark.app
---
### 丁福保佛學大辭典

【雜語】二觀本為破二執之一具佛法，故無論何宗，不失此意，然於自他宗對抗之上，有以空門空觀為主而立者，有以有門有觀為主而立者。即在小乘，一切有部宗為有門有觀，成實宗為空門空觀。特在大乘，如法相宗有門與三論宗空門之爭，尤為著者。佛滅後一千載，印度之護法清辨二菩薩出，護法依彌勒之瑜伽論，釋成唯識論，而張妙有之義（是法相宗）。清辨依龍樹之中觀論（三論之一）著掌珍論，而立真空之理（是三論宗）。佛地論四曰：「菩薩藏，佛滅後千載已前一味。千載已後，興空有二論。」寄歸傳一述印度之大乘曰：「所云大乘，不過二種：一則中觀，二乃瑜伽。中觀則俗有真空，體虛如幻。瑜伽則外無內有，事皆唯識。斯並咸遵聖教，孰是孰非？同契涅槃，何真何偽？意在斷除煩惑，拔濟眾生，豈欲廣致紛紜，重增沈結！」



