---
title: 三種淨肉
source: deerpark.app
---

### 丁福保佛學大辭典

【名數】一我眼不見其殺者。二不聞為我殺者。三無為我而殺之疑者。此謂之三淨肉。小乘戒中不禁比丘之食。十誦律三十七曰：「我聽噉三種淨肉。何等三？不見不聞不疑。不見者，不自眼見為我故殺是畜生。不聞者，不從可信人聞為汝故殺是畜生。不疑者，此中有屠兒，此人慈心不能奪畜生命。」然楞伽楞嚴梵網涅槃等諸大乘經一切禁之。涅槃經四曰：「迦葉菩薩復白佛言：世尊！云何如來不聽食肉？善男子！夫食肉者斷大悲種。迦葉又言：如來何故先聽比丘食三種淨肉？迦葉！是三種淨肉隨事漸制。」



### 佛光大辭典

指許可比丘食用而不犯戒之三種淨肉，即：(一)不為我殺，且不見其殺者。(二)不為我殺，且不聞被殺之聲者。(三)無為我而殺之嫌者。然于大乘經典中，食肉乃違反大慈悲之精神，開三種淨肉之食，不過聲聞權宜之制，故大乘經典設有禁斷食肉之規。﹝四分律卷四十二、十誦律卷三十七、首楞嚴義疏注經卷九、梵網經要解卷五﹞（參閱‘淨肉’4697）


