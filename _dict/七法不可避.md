---
title: 七法不可避
source: deerpark.app
---

### 陳義孝佛學常見辭彙

生不可避、老不可避、病不可避、死不可避、罪不可避、福不可避、因緣不可避。



**來源：三藏法數**

﹝出法苑珠林﹞ 〔一、生不可避〕，謂人受生，皆由前世善惡之業。若前世作善，今生善處。前世作惡，今生惡處。若欲避惡報而求生善處，欲辭善處而從惡報者，皆不可得。故云生不可避。 〔二、老不可避〕，謂人年幼，顏色鮮澤，髮黑齒白，氣力堅強。一旦老耄，頭白齒落，氣短呻吟，形神昏昧，欲使不老，終不可得。故云老不可避。 〔三、病不可避〕，謂人強健之時，行步輕捷，飲食自恣。若四大不調，或業緣所感，疾病卒至，眠伏床枕，不能起離，欲使常安無病，終不可得。故云病不可避。（四大者，地大、水大、火大、風大也。） 〔四、死不可避〕，謂人生於世，一期果報，或夭、或壽，皆由前定，毫髮無差，業盡報終，豈容逃免。故云死不可避。（一期者，自生至死也。） 〔五、罪不可避〕，謂人愚癡邪見，不信三寶，不忠不孝，多造惡業，生遭刑法，死墮惡道，如影隨形，欲求脫免，了不可得。故云罪不可避。（三寶者，佛寶、法寶、僧寶也。） 〔六、福不可避〕，謂人先世敬重三寶，持戒修善，常行惠施，忠孝君親；於後世時，生人天中，安樂富貴，隨意受用，如此福報，似響應聲，毫髮無失。故云福不可避。 〔七、因緣不可避〕，能生為因，助成為緣。由前生依如是因，則今世遇如是緣。所謂父母兄弟，妻子田宅產業等，或得如意，或不如意，皆由前生作善惡業因，今世則招貧富苦樂業緣之報。故云因緣不可避。



### 丁福保佛學大辭典

【名數】一、生不可避，依善惡之業因苦樂之生不可避。二、老不可避，生者不可避老。三、病不可避，生者不可避病。四、死不可避，生者不可避死。五、罪不可避，有罪業，則惡道之苦果不可避。六、福不可避，有善業，則善道之樂果不可避。七、因緣不可避，如是之因，和於如是之緣，生吉凶禍福貧富壽夭，是法爾之道理不可避。見法苑珠林六十九。



### 佛光大辭典

謂生、老、病、死、罪、福、因緣等七者不可避。據法苑珠林卷六十九載：(一)生不可避，指依前世善惡之業因，苦樂之生不可避。(二)老不可避，指生者不可避老。(三)病不可避，指生者不可避疾病。(四)死不可避，指生者不可避死。 (五)罪不可避，指多造罪業，則惡道之苦果不可避。(六)福不可避，指造善業，則善道之樂果不可避。(七)因緣不可避，指由如是之因，和于如是之緣，而生吉兇、禍福、貧富、壽夭等，系法爾之道理，故不可避。


