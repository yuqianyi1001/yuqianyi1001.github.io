---
title: 三分科經
source: deerpark.app
---

### 三藏法數

﹝出法華經文句﹞ 三分者，分即分限。謂諸經中皆有序分、正宗分、流通分也。始自晉道安法師判節諸經，皆具三分。爾後親光論自西天傳至此土，果有三分之說。是故諸經皆以三分而科節也。（親光論者，謂親光菩薩所造之論也。） 〔一、序分〕，序即序述，亦次序也。有通序、別序。通序者，謂如是我聞。一時，佛在某處，與某大眾俱。此是通序。以一切經初同有此序，故名通也。別序者，蓋佛說經，必有由致。如楞嚴經由阿難遭摩登伽幻術之緣，佛因提獎阿難及摩登伽歸來佛所，故說是經，是名別序。而言別者，以諸經所說，各有緣起不同，故名別也。雖分通別，總名序分。 〔二、正宗分〕，宗即主也，亦要也。蓋佛說經，必以正說為主；又正明一經要義故也。如楞嚴經第一卷，從阿難見佛，頂禮悲泣，下徵心辨見，分別真妄，會萬法歸如來藏，乃至說咒立壇，遠離魔事，令阿難大眾除惑證道，至第十卷，重研五陰，知有涅槃，不戀三界等。此是一經正說，故名正宗分。（五陰者，色陰、受陰、想陰、行陰、識陰也。三界者，欲界、色界、無色界也。） 〔三、流通分〕，流則不滯，通則不壅。謂正說既陳，務傳後世，利益眾生，用使正法之源流通而不壅也。如楞嚴經，自阿難，若復有人，遍滿十方所有虛空，盈滿七寶，持以奉上微塵諸佛，至作禮而去。此乃較量持經福勝，勸讚讀誦，流傳無盡，故名流通分。（七寶者，金、銀、琉璃、玻璃、硨磲、碼瑙、赤真珠也。）



### 丁福保佛學大辭典

【名數】晉道安，初科節諸經而立三分。及後親光之佛地論來，果有三分之說。由是諸經皆科三分：一、序分，起本經之由序因緣也。中有通序別序之二。通於諸經曰通序，局於本經曰別序。二、正宗分，正為本經之所說也。三、流通分，舉本經之利益勸正說之流通也。見法華文句一。佛地論之三分：一、教起因緣分，二、聖所說分，三、依教奉行分。



### 佛光大辭典

又作一經三段。乃將一經論分為三部分解釋。一般依該經論內容而作適度之區分者，稱為科文。通常皆分為序分、正宗分、流通分等三部分，故稱三分科經。(一)序分，又作序說、教起因緣分。即述說一經教說產生之由來。(二)正宗分，又作正宗說、聖教正說分。即論述一經之宗旨，正顯聖教所說法門。(三)流通分，又作流通說。乃敘說受持本經之利益，復勸眾等廣為流傳，使流通久遠，令末世眾生依教奉行。三分科經之說，創始于東晉道安，盛行于劉宋以後。﹝佛地經論卷一、仁王般若經疏卷上一、大方廣佛華嚴經疏卷四、法華義記卷一﹞（參閱‘科文’3923）


