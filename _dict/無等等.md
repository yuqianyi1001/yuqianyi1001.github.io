---
title: 無等等
source: deerpark.app
---

### 丁福保佛學大辭典

【術語】梵語Asamasama，佛道及佛之尊號。佛道超絕無與等者，故云無等，唯佛與佛等，故曰等。維摩經佛國品曰：「無等等佛自在慧。」法華經普門品曰：「皆發無等等阿耨多羅三藐三菩提心。」註維摩經一曰：「肇曰：佛道超絕無與等者，唯佛佛自等，故言無等等。」智度論二曰：「復名阿娑摩娑摩，秦言無等等。」同四十曰：「無等等，諸佛名無等。與諸佛等，故名為無等等。」同淨影疏曰：「佛比餘生無等，名為無等。佛佛道齊，故復言等。」法華經嘉祥疏十二曰：「佛道無等，唯佛與佛等故。名此道為無等等。所以名佛為無等等。」又九界之眾生不能等於理佛，能等於此理佛，則無等之等也。法華文句十曰：「無等等者，九法界心不能等理。佛法界心能等此理，故無等而等也。」又無等無等之意，如言無上上。只顯法之獨絕也。賢首心經略疏曰：「獨絕無倫，名無等等。」法華文句十曰：「如是知見究竟法界，廣無崖底，無等無等等，更無過上。」玄義私記二本曰：「無等之下重云等者，以一無字冠二等字也。」



### 佛光大辭典

(一)梵語asamasama。音譯阿娑摩娑摩、阿娑磨娑摩。為佛之尊稱，或表示佛乘之語。佛之煩惱淨盡，且神力廣大，非其餘之菩薩所能等同，稱為無等；佛與佛之果位平等，故稱無等等。又佛道超絕，無有能與等同者，故稱無等；唯佛與佛道等同，故稱無等等。維摩經義疏卷一（大三八·九二二中）：‘諸佛無等，唯佛與佛等，是故號佛為無等等也。又實相無等，唯佛與實相等，名無等等。’此外，又形容最尊、最貴而無有與之相等者，如般若心經于諸部般若經典中乃最為扼要之精髓，故古來又稱為無等等咒、無等等明咒。﹝法華經普門品、法華文句卷十、注維摩詰經卷一﹞

(二)為阿彌陀佛三十七號之一。贊阿彌陀佛偈（大四七·四二一中）：‘稽首無等等，願共諸眾生，往生安樂國。’此乃取佛位之通名為阿彌陀佛之別號。


