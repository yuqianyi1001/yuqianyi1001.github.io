---
title: 二空
source: deerpark.app
---

### 陳義孝佛學常見辭彙

１．我空和法空。我空又名人空或生空，即悟五蘊無我的真理；法空即悟諸法緣起性空的真理。２．性空和相空。性空是說諸法皆眾緣和合而生，根本沒有自性；相空是說諸法緣生的相，都是虛空不實的。



**來源：三藏法數**

﹝出法藏般若心經略疏﹞ 〔一、人空〕，人空即我空也，亦曰生空。謂凡夫妄計五蘊是我，強立主宰，引生煩惱，造種種業。佛為破此計，故說五蘊無我。二乘悟之，入無我理，是名人空。（五蘊者，色蘊、受蘊、想蘊、行蘊、識蘊也。二乘者，聲聞乘、緣覺乘也。） 〔二、法空〕，謂二乘之人，未達法空之理，猶計五蘊之法實有。佛為破此執，故說般若深慧，徹見五蘊自性皆空。菩薩悟之，入法空理，是名法空。

﹝出止觀﹞ 〔一、但空〕，謂二乘之人，觀一切法皆悉虛幻，但見於空，不見不空，故名但空。 〔二、不但空〕，謂諸菩薩，非但見空，兼見不空，不空即中道，故名不但空。



### 丁福保佛學大辭典

【名數】一生空，言眾生之空無。二法空，言事物之空無。見智度論十八及二十。又，此二者，又名我空法空。見唯識論。又，此二者，名人空法空，見法藏心經略疏。

一內空，言內身之空無。二外空，言外器之空無。見般若經五，雜阿毘曇論七，吉藏仁王經疏二。

一但空。小乘之空，但見空也。二不但空。大乘之空，不但見空，見空亦為空，即歸於中也。見止觀三上。

【名數】一、人空，又名我空，生空。人我空無之真理也。凡夫濫計五蘊為我，強立主宰以引生煩惱，造種種之業，佛欲破此計，為說五蘊無我之理，二乘悟之入於無我之理，謂之人空。二、法空，諸法空無之真理也。二乘之人，未達法空之理，計五蘊之法實，而不免一切之所知障，佛為之說五蘊之自性皆空，菩薩悟之，入於諸法皆空之理，謂之法空。唯識論一曰：「今造此論，為於二空有迷謬者生正解故，生解為斷二重障故。由執我法二障具生，若證二空，彼障隨斷。」

一、性空，法無實性也。二、相空，法既無實性，但有假名字之相，此相亦非實，故名為相空。止觀五曰：「當知無生之心，不自不他，不共不離，無四性，無四性故名性空，性空即無心，而言心者但有名字，名字不在內外，是名相空。」又曰：「如是破已，三假四句陰入皆無實性，即是性空，但有名字，名字即空，是名相空。」

一但空，二不但空。為台家之所明。凡於四教各說空理，藏通二教之空，謂為但空，別圓二教之空，謂為不但空。七帖見聞二末曰：「但空不但空有二義：一、藏通，不明三諦，但計空理，談為至極之理。故名但空也，別圓非但為空，亦為假中，故三諦中之空，名不但空也。二、別圓之空，為三諦相即之空，故為不但空。藏通之空，為假中不具之空，故名但空也。」又就藏通二教言之，藏教所詮析空之空曰但空。通教所詮體空之空曰不但空。以體空之內暗含中道故也。止觀三曰：「大論云：空有二種：一但空，二不但空。大經云：二乘之人，但見於空，不見不空。智者非但見空，能見不空，不空即大涅槃。」

一、如實空，謂真如體內無一切之妄染也。二、如實不空，謂真如體內具一切無漏之功德也。起信論曰：「真如者，依言說分別有二種義，云何為二？一者如實空，以能究竟顯實故。二者如實不空，以有自體具足無漏性功德故。」

希麟續音義曰：案瑜伽持明儀，作諸印契，用五輪十波羅蜜。五輪謂地水火風空，兩手各以小指為頭，依次輪上。經言並二空，即並竪二大拇指也。經作兩腔，音苦江反，乃羊腔字，書寫誤也。甚乖經義。



### 佛光大辭典

指二種空。其名稱與解釋于諸經論各異。大智度論卷三十七舉出但空、不可得空，無方便空、有方便空，般若空、非般若空等。一般所言之二空為：(一)人空、法空：並稱人法二空、生法二空。人空又稱我空、生空，即人我空無之真理。凡夫之人妄計色受想行識等五蘊是我，強立主宰，引生煩惱，造種種業。佛為破除此一妄執，故說五蘊無我之理，謂我僅為五蘊之假和合，並無常一之主宰。聲聞、緣覺等二乘之人聞之而入無我之理，稱為人空。法空，即諸法空無之真理。二乘之人未達法空之理時猶計五蘊之法為實有者，佛為破除此一妄執，故說般若深慧，令彼等徹見五蘊自性皆空。菩薩聞之而入諸法皆空之理，稱為法空。﹝大智度論卷九十三、成唯識論卷一﹞

(二)但空、不但空：為天台宗所立，凡有二義：(一)于藏、通、別、圓四教中，藏、通二教不明空、假、中三諦，觀一切法皆悉虛幻，據此空理而引為至極之理，但見于空，不見不空，故稱但空。別、圓二教所立之空為三諦相即之空，非但見空，兼見不空，不空即中道，故稱不但空。(二)于藏、通二教而言，藏教所詮之析空觀為但空，通教所詮之體空觀為不但空；此系因體空之內暗含中道之理。﹝摩訶止觀卷三上、七帖見聞卷二末﹞

(三)性空、相空：並稱性相二空。諸法無實性，稱為性空；諸法既無實性，但有假名之相，然此相亦非實有，故稱相空。﹝摩訶止觀卷五﹞

(四)如實空、如實不空：真如體內無一切之妄染，而能究竟顯實，稱如實空；真如體內具足一切無漏性之功德，稱如實不空。﹝大乘起信論﹞

(五)權空、實空：並稱權實二空。謂二乘之人所悟入之生空為權空，菩薩所悟入之生法二空為實空。﹝寶性論、辯中邊論卷上、大乘玄論卷四﹞

(六)密教結印契時，以地、水、火、風、空等五輪之名依次稱為小指、無名指、中指、食指、拇指等五指，故謂二空時，即指二大拇指。


