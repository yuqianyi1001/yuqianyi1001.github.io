---
title: 五鈷金剛杵
source: deerpark.app
---
### 丁福保佛學大辭典

【物名】又作五智金剛杵，五峰金剛杵，五峰光明。略之五鈷金剛，又云五鈷。鈷者支之義，又作股或[月*古]。即有五個支之金剛杵也。原為堅手天手所執之武器，真言家以之與三鈷，獨鈷，共為行者修法之道具而常用之。為顯永斷所謂難斷之惑之金剛智德者，表五佛五智。中鈷表佛之實智，彎曲於內部之四鈷表權智。大日經疏第五曰：「所持密印，即是五鈷金剛。五如來智，皆兼權實二用。」又金頂經疏第三曰：「謂普賢菩薩，具足智力，能轉法輪，是故如來以五智印而授與之。此五智印，具足五相，謂五鈷也。」參照五股條。

參照：<a href="/dict/五股">五股</a>



