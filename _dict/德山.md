---
title: 德山
source: deerpark.app
---

**來源：丁福保佛學大辭典**

<p>【人名】唐朗州德山院釋宣鑑，姓周氏，劍南人。幼出家，深明經律，最達金剛經，時稱為周金剛。不信南方禪宗之道，山欲破碎之。負金剛經疏鈔到灃州。見一婆子賣油糍，欲買之作點心。婆指其擔云：這箇是甚麼？師曰：金剛經疏鈔。婆云：我有一問，若道得，我當供上座油糍。若道不得，別處買去。師云：但問。婆云：經中道過去心不可得，未來心不可得，現在心不可得，上座欲點那個心？師無語。婆遂指使去參龍潭。直之灃州龍潭寺至法堂曰：久聞龍潭，到來潭又不見，龍又不現。龍潭和尚引身屏風後云：子親到龍潭矣。師無語。一夕侍立久。潭云：更深何不下去？師便出。卻回云：外面黑。潭點紙燭度與之。師擬取。潭即吹滅之。師當下大悟禮拜。翌日悉焚經疏。辭抵溈山，復還住灃陽三十年，遭武宗廢教隱獨浮山石室。宣宗大中初，武陵刺史薛延望堅請居德山。其道峻嶮，棒殺天下衲子。咸通六年寂，壽八十四。見宋高僧傳十二，傳燈十五，會元七。</p>
