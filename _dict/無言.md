---
title: 無言
source: deerpark.app
---
### 丁福保佛學大辭典

【術語】又曰無言行或無言戒，行無言之一種佛法。無言童子是也。大集經十二無言菩薩品曰：「王舍城師子將軍家產一子。當其生時，虛空之中多有諸天作如是言：童子！當應念法，思惟於法。凡所發言，莫說世事，常當頒宣出世之法，常當守口，慎言少語，莫於世事起諸覺觀，當依於義，莫依文字。爾時聞是語已，不復涕泣。無嬰兒相，乃至七日色貌和悅，見人歡喜，目未曾眴。是時有人語其父母：是兒不祥不應畜養，何以故？瘖無聲故。父母答言：是兒雖復瘖不出聲，然其身根具足無缺，當知是兒必有福德，非是不祥薄福之人。因為立字，字曰無言。時無言童子漸漸長大，如八歲兒。所遊方面，人所樂見，隨有說法轉法輪處，樂往聽受，口無所宣。爾時無言童子以佛神力與其父母眷屬宗親往寶坊所，到已見佛，心生歡喜。禮敬供養，右繞三匝，合掌而立。並見十方諸來菩薩，生大喜心。爾時舍利弗白佛言：世尊！師子將軍所生之子，身根具足而不能語，是何惡業因緣所致？佛告舍利弗：汝今不應作如是語輕是童子，何以故？是人即是大菩薩也。（中略）爾時無言菩薩現如是等大神通已，低頭合掌作如是言：南無佛陀。南無佛陀。（中略）爾時無言以佛神力及己願力，與諸菩薩踊在虛空，高七多羅樹，正向於佛而說偈。」（有無言童子經二卷，此品之異譯也。）梁武金剛般若經懺文曰：「無言童子，妙得不言之妙。不說菩薩，深見無說之深。」（不說菩薩者，維摩居士也。）



