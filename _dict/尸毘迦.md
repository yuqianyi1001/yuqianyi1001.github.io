---
title: 尸毘迦
source: deerpark.app
---

**來源：丁福保佛學大辭典**

<p>【本生】王名，釋尊因位為尸毘迦王時，以身施鴿。是檀波羅蜜之滿相也。智度論三十五曰：「爾時毘首羯磨天，白釋提桓因言：尸毘王其行奇特，世所希有，諸智人言：是人不久當得作佛，釋提桓因言：是事難辯，何以知之？如魚子，菴羅樹華，發心菩薩，是三事，因時雖多，成果甚少，今當試之。帝釋自化為鷹，毘首羯磨化作鴿，鴿投王，王自割身肉，乃至舉身上稱，以代鴿命，地為震動。是時釋提桓因心大歡喜，散眾天華，如是決定大心，成佛不久。」四教儀曰：「尸毘王，代鴿檀滿。」西域記三曰：「是如來昔修菩薩行，號尸毘迦王（唐言與舊曰尸毘王，訛），為求佛果，於此割身，從鷹代鴿。」慧琳音義二十六曰：「尸毘王，古音亦云濕鞞，此云安穩也。」</p>
