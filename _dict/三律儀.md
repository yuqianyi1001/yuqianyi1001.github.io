---
title: 三律儀
source: deerpark.app
---

### 丁福保佛學大辭典

【名數】由律儀不律儀之作法，而於身內生律儀不律儀之本體，此謂之無表色。無表色有三種之別：一、律儀，持善戒而發善之無表色者，即上品之善也。二、不律儀，持惡戒而發惡之無表色者，即上品之惡也。三、非律儀非不律儀，此中攝中善中惡之二無表色。若行中品之善而發善之無表色，非如律儀之極善，故謂之非律儀。若行中品之惡而發惡之無表色，非如不律儀之極惡，故謂之非不律儀。蓋上二者，別開極善極惡，第三者，合聚中善中惡。下善下惡不發無表色，則不攝於此中。俱舍論十四曰：「無表三律儀不律儀非二。」

律儀之一，別開為三律戒：一、別解脫律儀，受五戒八戒等戒法發身內之善無表色者，別解脫者界法之異名，戒法為別別除身口之惡者，故云別解脫。二、靜慮律儀，入於禪定，身中自發防非止惡之無表色者，靜慮為禪定之異名，又名定共戒。三、無漏律儀，聖者發無漏智身中自發防非止惡之無漏無表色者，又名道共戒。俱舍論十四曰：「律儀別解脫靜慮道生。」


