---
title: 密嚴國
source: deerpark.app
---

**來源：丁福保佛學大辭典**

<p>【界名】大日如來之淨土也。密嚴經及金剛頂一切瑜祇經說之，為金胎兩部法身之依處。華嚴經所說之華藏世界，淨土門所談之極樂世界，皆為此異名。密嚴者，以三密莊嚴之大曼陀羅道場也。不空譯之密嚴經上曰：「今此世界名曰密嚴，是中菩薩。悉於欲、色、無色、無想、有情之處，以三摩地力生智慧火，焚燒色貪及以無明，轉所依止得意成身，神足力通以為嚴飾。」又曰：「欲色無色界無想天等天宮，如來迴已出，而往密嚴住。（中略）依自難思定，現於眾妙色。色相無有邊，非餘所能見。極樂莊嚴國，世尊無量壽。」金剛頂一切瑜祇經曰：「唯此佛剎，盡以金剛自性清淨所成密嚴華嚴。」二教論曰：「密者金剛三密，華者開敷覺華，嚴者具種種德，言以恒沙佛德塵數三密莊嚴身土，是名曼荼羅。」瑜祇經拾古鈔上曰：「是說兩部法身所依土，密嚴華嚴華藏也。」菩提心論曰：「此菩提心能包藏一切菩薩功德法故，若修證出現則為一切導師，若歸本則是密嚴國土，不起於座能成一切佛事。」密嚴諸秘釋九，有密嚴淨土略觀。</p>
