---
title: 八漸偈
source: deerpark.app
---

**來源：丁福保佛學大辭典**

<p>【雜名】唐白居易，就觀、覺、定、慧、明、通、濟、舍之八言，各頌一偈，此八言為入道之漸門，故稱八漸。見傳燈錄二十九載之。</p>

**來源：佛光大辭典**

<p>唐朝白居易曾就觀、覺、定、慧、明、通、濟、舍等八言各頌一偈，以此八言為入道之漸門，故稱八漸偈。八偈分別為：</p><p>(一)觀：以心中眼，觀心外相，從何而有？從何而喪？觀之又觀，則辨真妄。</p><p>(二)覺：惟真常在，為妄所蒙，真妄苟辨，覺生其中，不離妄有，而得真空。</p><p>(三)定：真若不滅，妄即不起，六根之源，湛如止水，是為禪定，乃脫生死。</p><p>(四)慧：專之以定，定猶有系，濟之以慧，慧則無滯，如珠在盤，盤定珠慧。</p><p>(五)明：定慧相合，合而後明，照彼萬物，物無遁形，如大圓鏡，有應無情。</p><p>(六)通：慧至乃明，明則不昧，明至乃通，通則無礙，無礙者何？變化自在。</p><p>(七)濟：通力不常，應念而變，變相非有，隨求而見，是大慈悲，以一濟萬。</p><p>(八)舍：眾苦既濟，大悲亦舍，苦既非真，悲亦是假，是故眾生，實無度者。﹝景德傳燈錄卷二十九﹞</p>
