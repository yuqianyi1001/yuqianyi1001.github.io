---
title: 十神力
source: deerpark.app
---

**來源：丁福保佛學大辭典**

<p>【名數】一、吐舌相。經曰：「現大神力，出廣長舌，上至梵世。」長舌者，不妄語之報也，故表法華經迹門之開權顯實，本門之開迹顯遠，所說真實，不為虛妄，而出廣長舌也。</p><p>二、通身毛孔放光照十方。經曰：「一切毛孔放於無量無數色光，皆悉徧照十方世界。」是表佛慧之究竟也，初於序品中，放白毫光，照東之一方，表七方便之人初見一理，今本門既竟，放一切光，照一切土，能終初因，究竟佛慧故也。</p><p>三、謦咳。經曰：「然後還攝舌相，一時謦咳。」謦咳為將語時之狀。又為通暢之相。表本迹二門之教通暢也。四十餘年秘隱真實，今得伸暢而無有遺滯，是我出世之大事通暢，故謦咳也。又以此法付諸菩薩，欲使導利後世之眾生，將語之，是故謦咳也。</p><p>四、彈指。經曰：「俱共彈指。」是表隨喜也。天竺國俗，歡喜時為彈指。今七方便人同隨喜入於圓道，得圓道而增智，隨喜損生，隨喜受持諸菩薩真淨之大法。隨喜後世得無上之寶也。</p><p>五、地六種動。經曰：「是二音聲徧至十方諸佛世界，地皆六種震動。」是表於住行向地等妙之六位動無明也。</p><p>六、普見大會。經曰：「其中眾生天龍。（中略）諸四眾恭敬圍繞釋迦牟尼佛，既見是已，皆大歡喜。」是表諸佛之道同也。</p><p>七、空中唱聲。經曰：「即時諸天於虛空中，高聲唱言。（中略）名妙法蓮華經，教菩薩法諸佛所護念，汝等當深心隨喜。」是表於未來此教法之被流通也。即四一之中之教一也。</p><p>八、南無釋迦牟尼。經曰：「彼諸眾生聞虛空中聲已，合掌向娑婆世界，作如是言：南無釋迦牟尼佛。」是一示佛弟子，表四一中之人一。一表未來有人一也。</p><p>九、遙散諸物雲聚而來。經曰：「以種種華香，（中略）珍寶妙物，皆共遙散娑婆世界。所散諸物從十方來譬如雲集，變成寶帳。徧覆此間諸佛之上。」是表檀波羅蜜於未來有行一也。</p><p>十、十方通同。經曰：「於時十方世界通達無礙。如一佛土。」是表未來之理一也。見法華經如來神力品。問：何以知此十相表現意，復表將來之意？答曰：於下文「我以是神力，於無量無邊百千萬億阿僧祇劫為囑累故，說此經功德。」觀之，表現表將，其義明矣。見法華文句十之一。</p>

**來源：佛光大辭典**

<p>(一)指佛演說法華經後，示現之十種神變。即：(一)出廣長舌，上至梵世。 (二)由無數毛孔放無數色光，遍照十方世界。(三)攝舌相而謦。(四)彈指。(五)由謦及彈指之二音聲，地起六種震動。(六)由震動而普遍十方世界之眾生皆來會。(七)天龍、夜叉等見此盛會之莊嚴，百千萬億之菩薩及諸四眾恭敬圍繞釋迦牟尼佛，生大歡喜心，于虛空中高唱奉勸禮拜恭養釋迦牟尼佛。(八)諸眾生聞虛空中之聲，合掌向娑婆世界，歸命稱名。(九)以種種之華香、瓔珞、幡蓋等遙散娑婆世界。(十)十方世界通達無礙，如一佛土。﹝法華經神力品、法華文句記卷二十九﹞</p><p>(二)指如來與菩薩之十力。（參閱‘十力’361）</p>
