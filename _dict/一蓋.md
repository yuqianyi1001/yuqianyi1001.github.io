---
title: 一蓋
source: deerpark.app
---

### 三藏法數

﹝出維摩詰所說經﹞ 經云：毗耶離城有長者子，名曰寶積。與五百長者子，俱持七寶蓋來供養佛。佛之威神，令諸寶蓋合成一蓋，遍覆大千世界。而此世界廣長之相，悉於中現。五百蓋者表五陰也，合成一蓋者，表一心也。以顯五陰之法，全是一心也。（梵語毗耶離，華言廣博嚴淨。五陰者，色陰、受陰、想陰、行陰、識陰也。）



### 丁福保佛學大辭典

【故事】一天蓋也。維摩經中所說不可思之神變。維摩經佛國品曰：「爾時毘耶離城，有長者子，名曰寶積。與五百長者子，俱持七寶蓋，來詣佛所。頭面禮足，各以其蓋，共供養佛。佛之威神，令諸寶蓋合成一蓋，徧覆三千大千世界，而此世界廣長之相，悉於中現。」


