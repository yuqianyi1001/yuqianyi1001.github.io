---
title: 不可思議
source: deerpark.app
---

### 陳義孝佛學常見辭彙

不可以心思之亦不可以言議之的意思。



### 丁福保佛學大辭典

【術語】或為理之深妙，或為事之希奇，不可以心思之，不可以言議之也。法華玄義序曰：「所言妙者，妙名不可思議也。」維摩經慧遠疏曰：「不可思議者經中亦名不思議也。通釋是一，於中分別非無差異，據實望情不思議，據情望實名不可思議。」嘉祥法華疏三曰：「智度論云：小乘法中無不可思議事，唯大乘法中有之，如六十小劫說法華經謂如食頃。」維摩經序曰：「罔知所釋然而能然者，不思議也。」同注經一曰：「生曰：不可思議者，凡有二種：一曰理空，非惑情所測。二曰神奇，非淺識所量。」

【人名】唐靈妙寺沙門，名不可思議，善無畏三藏之弟子也，釋大日經第七卷供養次第法。世謂之不思議疏。不思議疏上曰：「小僧不可思議，多幸面諮和上，所聞法要，隨分抄記。」



### 佛光大辭典

(一)梵語a-cintya。又作不思議、難思議。指不可思慮言說之境界。主要系用以形容諸佛菩薩覺悟之境地，與智慧、神通力之奧妙。俗謂事理深妙神奇，無法以思索或討論而得者，皆以‘不可思議’形容之，蓋系援引自佛教經典。　增一阿含經卷十八謂，世界、眾生、龍、佛土境界為四不可思議者。大寶積經卷八十六等亦舉出：業、龍、禪、佛等四種境界為不可思議者。大智度論卷三十則舉出：眾生多少（眾生無增無減）、業果報（一切差別由業力而生）、坐禪人力（由禪定之力而現神通）、諸龍力（龍之一滴水，則可降大雨）、諸佛力（佛陀圓滿成就十力）等五種不可思議。

另據舊譯華嚴經卷三十佛不可思議法品之載，諸佛有剎土、淨願、種姓、出世、法身、音聲、智慧、神力自在、無礙住、解脫等十種不可思議。同經卷三十七離世間品，亦載菩薩之十種不可思議。此系說明諸佛、菩薩之解脫、智慧、神力等，乃言語思慮所不能及者。復次，華嚴經與維摩經稱為不思議解脫經，阿彌陀佛稱為不可思議光如來，菩薩稱為不思議慧菩薩、難思議菩薩等，皆為其例。（參閱‘四不思議’1662）

(二)唐代僧。為新羅國零妙寺（靈妙寺）沙門，名不可思議，為善無畏之弟子。唐開元（713～741）末年撰大日經供養次第法疏二卷，世稱不思議疏。其餘事蹟不詳。


