---
title: 不受三昧
source: deerpark.app
---

### 丁福保佛學大辭典

【術語】法華經普門品，無盡意菩薩奉佛勅以珍寶之瓔珞供養觀世音菩薩，觀世音菩薩不肯受之。天台解之云若約事而解，則無盡意奉佛命為供養，我未奉命，何可輒受，若就理而解，則是不受三昧廣大之用也。觀音義疏下曰：「不肯受者，事解者，無盡意奉命供養，我未奉命，那忽輒受，亦是事須遜讓。觀解者，不受三昧廣大之用，故無所受。」秘略要鈔九曰：「不受三昧者，畢竟空也，以一心三觀而空無不徧，即空之故不受有，即假之故不受空，即中之故不受二邊，雙照空假之故，亦不受中道。此非但空（藏通二教），非次第空（別教），正是圓空（圓教）也。此謂之不受三昧。


