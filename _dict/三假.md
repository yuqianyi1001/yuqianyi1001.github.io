---
title: 三假
source: deerpark.app
---

**來源：三藏法數**

<p>﹝出止觀輔行﹞ 〔一、因成假〕，謂一切諸法，必有所因和合方成。如諸眾生，因於父母生成此身，是名因成。了達此身虛幻不實，是名為假。一切諸法，亦復如是，故名因成假。 〔二、相續假〕，謂眾生心識念念相續，前念既滅，後念復生，是名相續。了此相續，本無實體，是名為假；一切諸法相續不斷，亦復如是，故名相續假。 〔三、相待假〕，待即對也。謂一切諸法各有待對，如對長說短，對短說長，對無說有，對有說無，是名相待。了此一切對待之法，本無實體，皆是假名，是名為假。又如眾生身中，以生對死，以少對老，亦復如是，故名相待假。</p>

**來源：丁福保佛學大辭典**

<p>【名數】為破凡情實我實法之執於般若經明三種之假，名三波羅攝提Prajñapti，又名三攝提，三假施設。智度論四十一曰：「經曰：菩薩摩訶薩行般若波羅蜜。名假設。受假施設。法假施設。如是應當學。」一法假，法者，色心等各自之法，此法自性本來虛假不實，故名法假。諸法因緣生，無實性，故是自性假也。二受假，受者總法含受別法而成一體也。如含受四大而成草木，攬五蘊而成眾生。即攬別為總，名曰受假。是積聚假也。三名假，一切諸法之名也。名者由法依想而假施設者，故名名假。此三假依觀入破遣之次第，則先破名假，次破受假，後破法假，而到法之實相。法之實相者，即諸空也。舊譯仁王經觀空品曰：「世諦故三假故，名見眾生。」同天台疏曰：「三假者，謂法假，受假，名假也。」</p><p>成實論假名相品說三假：一因成假，一切之有為法必以因緣而生，是名因成假，即前之法假也。二相續假，有為法前後相續而存在，是名相續假，如蘊體相續而成人之一期。三相待假，如待短而有長，待苦而有樂，是名相待假。</p><p>【名數】梵音曰波羅攝提Prājñapti，譯作假施設。假為虛妄不實之義。為破實我實法之執而說三種之假。見假條。</p><p>參照：<a href="/dict/假">假</a></p>
