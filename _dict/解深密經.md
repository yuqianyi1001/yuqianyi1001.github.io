---
title: 解深密經
source: deerpark.app
---

### 丁福保佛學大辭典

【經名】五卷，唐玄奘譯。此為法相宗所依之本經，有前後總別四譯。第一劉宋求那跋陀羅譯，一卷，名相續解脫地波羅蜜了義經。又一卷，名相續解脫如來所隨順處了義經。二者對於唐譯為地波羅蜜品第七與如來成所作事品第八之二品。二元魏菩提留支譯，五卷，名深密解脫經。與唐譯對分勝義諦相品第二之一品，而作四品。第三梁真諦譯。一卷，名佛說解節經。雖有四品。而即唐譯之勝義諦相品一品。第四唐譯既解深密經也。唯識演秘三末曰：「此經梵本名曰珊地涅暮折那Sandhinirmocana，涅暮折那，此翻名解。珊地之聲含於三義：一諸物相續，二骨節相連，三深密之義。西方土俗呼三種並名珊地。（中略）前後譯人各取一義以立經題，皆不相違。然據經旨，解深密名理為勝矣。」一經有八品，解說阿賴耶識深密者。見閱藏知津六。



### 佛光大辭典

梵名Saṃdhinirmocana -sūtra 。凡五卷。略稱深密經。唐朝玄奘譯。收于大正藏第十六冊。同本異譯尚有南朝陳代真諦所譯之佛說解節經（一卷）、北魏菩提流支所譯之深密解脫經（五卷），西藏亦有譯本。別生經有劉宋求那跋陀羅之相續解脫地波羅蜜了義經一卷（即玄奘譯本之第七品）、相續解脫如來所作隨順處了義經一卷（即玄奘譯本之第八品）、陳代真諦之解節經一卷（即玄奘譯本之第二品）。

本經屬中期大乘經典，系法相宗之根本典籍。其內容分為八品。(一)序品，敘述佛陀于十八圓滿受用土，現出二十一種功德成就受用身時，無量大聲聞眾與大菩薩眾集會之情景。(二)勝義諦相品，說明勝義諦真如乃是離名言之有無二相，超越尋思所行，遠離諸法之一異相，而遍于一味相。(三) 心意識相品，敘說阿陀那識、阿賴耶識、一切種子心識、心；並說明與六識之俱轉。(四)一切法相品，敘說遍計所執性、依他起性、圓成實性等三性。(五)無自性相品，闡說相無性、生無性、勝義無性等三種無自性與三時教。(六) 分別瑜伽品，詳說止觀行，說明識之所緣僅是唯識之所現。(七) 地波羅蜜多品，述說十地及十波羅蜜多行。(八)如來成所作事品，說明如來法身相及其化身作業。

本經系瑜伽行派根本經典之一，除序品外，其餘七品均為瑜伽師地論卷七十五至七十八所引收，此外攝大乘論、成唯識論亦引用之；對後世之影響甚大。本經之注疏較著名者有解節經疏（真諦）、解深密經疏十卷（圓測）、解深密經疏十一卷（令因）、解深密經疏三卷（元曉），然其中僅有圓測疏現存。﹝梁高僧傳卷三、歷代三寶紀卷十、出三藏記集卷二、開元釋教目錄卷五至卷八﹞


