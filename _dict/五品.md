---
title: 五品
source: deerpark.app
---

**來源：陳義孝佛學常見辭彙**

<p>指圓教五品外凡位，即一、隨喜品，聞實相之法，而信解隨喜的人；二、讀誦品，讀誦法華，及諸大乘經，而助觀解的人；三、講說品，將所見解的佛法說出，以利益他人的人；四、兼行六度品，是兼修六度，以助觀心的人；五、正行六度品，是正行六度，以自度度他，事理具足，觀行轉勝的人。十住以上，稱為聖者，十住以下皆是凡夫，為別於十信內凡，故稱外凡。</p>

**來源：三藏法數**

<p>﹝出法華文句﹞ 品者，次序之義。謂於圓教外凡位中而有淺深次序之別，故分五品也。（外凡者，因未登聖位，心居理外也。） 〔一、隨喜品〕，隨喜者，隨他修善，喜他得成也。謂佛轉法輪，眾生得益，我助彼喜，是名隨喜品。經云：若聞是經而不毀訾，起隨喜心。是也。 〔二、讀誦品〕，看文曰讀，背文曰誦。謂內修圓觀，更加讀誦，如膏助火，心觀益明，是名讀誦品。經云：何況讀誦受持之者。是也。 〔三、說法品〕（亦名解說品），說法者，宣傳聖言也。謂由讀誦故，內解轉勝，而復外資講說，導利於人，化功歸己，心倍勝前，是名說法品。經云：若有受持讀誦，為他人說。是也。（化功歸己者，謂以說法，廣濟於他，其功則歸於己矣。） 〔四、兼行六度品〕，六度者，布施、持戒、忍辱、精進、禪定、智慧也。謂前觀心雖熟，未遑涉事。今正觀稍明，旁兼利物。福德力故，倍增觀心，是名兼行六度。經云：況復有人，能持是經，兼行布施等。是也。 〔五、正行六度品〕，正行六度者，謂圓觀稍熟，事理將融。涉事不妨於理，在理不隔於事。自行化他，事理具足，觀心無礙，轉勝於前，是名正行六度品。經云：若人讀誦，為他人說，復能清淨持戒等。是也。</p>

**來源：丁福保佛學大辭典**

<p>【名數】法華經分別功德品就如來滅後之弟子，說五品之功德。得此五品功德之位，圓教之八位，為第一之五品弟子位。同圓教之六即位，為觀行即之位。天台大師，現登此位云：一、隨喜品，聞實相之法而信解隨喜者。經曰：「若聞是經而不毀訾，起隨喜心，當知已為深心解相。」二、讀誦品，更讀誦法華而助觀解者。經曰：「何況讀誦受持之者。」三、說法品，自說內解而導利他人者。經曰：「如來滅後若有受持讀誦為他人說。」四、兼行六度品，兼修六度而助觀心者。經曰：「況復有人，能持是經，兼行布施持戒忍辱精進一心智慧。」五、正行六度品，正行六度而自行化他，事理具足，觀行轉勝者。經曰：「復能清淨持戒。（中略）利根智慧，能答問難。」見四教儀註下，三藏法數二十。</p>
