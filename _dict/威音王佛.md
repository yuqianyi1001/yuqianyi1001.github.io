---
title: 威音王佛
source: deerpark.app
---
### 佛光大辭典

威音王，梵名Bhīṣma -garjitasvara-rāja 。又作寂趣音王佛。乃過去莊嚴劫最初之佛名。法華經卷六常不輕菩薩品（大九·五○中）：‘乃往古昔，過無量無邊不可思議阿僧o劫，有佛名威音王如來、應供、正遍知、明行足、善逝、世間解、無上士、調禦丈夫、天人師、佛、世尊，劫名離衰（梵Vinirbhoga  ），國名大成（梵Mahāsaṃbhāva  ）。其威音王佛于彼世中，為天人、阿修羅說法。（中略）是威音王佛壽四十萬億那由他恆河沙劫，正法住世，劫數如一閻浮提微塵；像法住世，劫數如四天下微塵。其佛饒益眾生已，然後滅度。正法、像法滅盡之後，于此國土復有佛出，亦號威音王如來、應供、正遍知、明行足、善逝、世間解、無上士、調禦丈夫、天人師、佛、世尊。如是次第有二萬億佛，皆同一號。’可知威音王佛乃多數佛之佛名。

另據妙法蓮華經玄贊卷十本載，諸佛同名為威音王者，即顯說法華之音聲，如王之尊勝，有大威勢，能令眾生獲大利樂。其後禪宗以此佛表示遙遠之古代，以‘威音王佛已前’比喻人類本有的純正之精神境界。﹝大佛頂首楞嚴經卷五、正法華經卷九常被輕慢品、天台法華疏義決卷六本、五燈會元卷十九、祖庭事苑卷五、法華開示抄卷二十三﹞



### 丁福保佛學大辭典

【佛名】梵名Bhiṣmagarjitasvararāja，法華經常不輕品曰：「乃往古昔過無量無邊不可思議阿僧祇劫有佛名威音王如來，劫名離衰，國號大成。是威音王佛壽四十萬億那由他恒河沙劫，正法住世之劫數，如一閻浮提微塵。像法住世之劫數，如四天下微塵。其佛饒益眾生，已後滅度。正法像法滅盡，後於此國土復有佛出，亦號威音王如來，如是次第有二萬億佛，皆同一號。最初威音王如來既已滅度，正法滅後，於像法中增上慢比丘有大勢力，爾時有一菩薩比丘，名常不輕。」楞嚴經五曰：「跋陀婆羅，並其同伴十六開士，即從座起，頂禮佛足而白佛言：我等先於威音王佛聞法出家，於浴僧時隨例入室，忽悟水因。」然禪錄假此佛名示時之極遠，又指向上本分為威音佛以前。祖庭事苑五曰：「威音王佛以前，蓋明實際理地。威音已後，即佛事門中。此借喻以顯道，庶知不從人得。後人謂音王實有此緣，蓋由看閱藏教之不審。」法華通義六曰：「此乃空劫初成之佛，已前無佛。故宗門稱向上曰威音那畔。」方語鈔曰：「禪錄言威音王者，謂極遠也，又指本分也。」五燈會元十九曰：「空劫威音前，則有一壺米。」



