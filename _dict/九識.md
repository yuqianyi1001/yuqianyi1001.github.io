---
title: 九識
source: deerpark.app
---

### 陳義孝佛學常見辭彙

１．眼識、耳識、鼻識、舌識、身識、意識、末那識、阿賴耶識、菴摩羅識。２．指菴摩羅識，華譯為無垢識，或清淨識，即真如，或真心。



**來源：三藏法數**

﹝出宗鏡錄﹞ 識以了別為義，謂能照了分別一切諸法故也。 〔一、眼識〕，謂眼與色為緣而生眼識，眼識依根而生，眼根因識能見，是能見者，名為眼識。 〔二、耳識〕，謂耳與聲為緣而生耳識，耳識依根而生，耳根因識能聽，是能聽者，名為耳識。 〔三、鼻識〕，謂鼻與香為緣而生鼻識，鼻識依根而生，鼻根因識能嗅，是能嗅者，名為鼻識。 〔四、舌識〕，謂舌與味為緣而生舌識，舌識依根而生，舌根因識能嘗，是能嘗者，名為舌識。 〔五、身識〕，謂身與觸為緣而生身識，身識依根而生，身根因識能覺，是能覺者，名為身識。 〔六、意識〕，謂意法為緣而生意識，意識依根而生，意根因識即能分別，以能分別前五根所緣色等五塵境界，是名意識。若斷此識，即成聲聞、緣覺。（五根者，即眼根、耳根、鼻根、舌根、身根也。五塵者，即色塵、聲塵、香塵、味塵、觸塵也。） 〔七、末那識〕，梵語末那，華言意，亦名相續識，又名分別識。此識本無定體，即第八識之染分，依第八識自證分而生，緣第八識見分，而執為我，為第六識之主執。轉第六識所緣善惡之境，而成染淨，皆由此識也。前第六識名意識，今此識亦名意者，謂第六識依根而得名，此識當體而立，號第六識，雖能分別五塵好惡，而由此識傳送相續也。若斷此識，即成菩薩。（依根者，根即意根也。當體者，即分別之體也。） 〔八、阿賴耶識〕，梵語阿賴耶，華言藏識。此識染淨同源，生滅和合，而具有四分。如摩尼珠，體本清淨；又如明鏡，能含萬像。若以染分言之，無明依之而起，結業由此而生，具足煩惱塵勞，變現根身世界，即前七種識境皆是也。若以淨體言之，即本覺心源，離念清淨，等虛空界，即後之菴摩羅識是也。無法不含，無事不攝，是名藏識。若轉此識，即成佛果。（四分者，一相分，相即形相，謂此識能變現根身世界及諸法名義相狀，皆由第八識此分而生；如鏡中所現之影像也。二見分，見即照了之義。謂此識能照燭一切諸法，及解了諸法義理；如鏡中之明，能照萬像也。三自證分，自證取具之法，謂此識能持見分相分，親證無礙，如鏡之圓體，能持其明，能含眾像也。四證自證分，證即能證之體，自證即所具之法。能持前自證分，見分相分皆不離此分，是第八識本體，如鏡之背也。梵語摩尼，華言離垢。根身者，眼等諸根色身也。） 〔九、菴摩羅識〕，梵語菴摩羅，華言清淨識，亦云白淨無垢識。此識乃一切眾生清淨本源心地，諸佛如來所證法身果德。在聖不增，在凡不減，非生死之能羈，非涅槃之能寂。染淨俱泯，纖塵不立，明同皎月，湛若太虛，是名清淨識。（梵語涅槃，華言滅度。）



### 丁福保佛學大辭典

【名數】是性宗所立。於八識之外，證有無為之真如識。初無著菩薩造攝大乘論，至支那而二譯不同。梁朝真諦，乃立九識。前六識如常，第七識名阿陀那識，第八識名阿梨耶識，第九名菴摩羅Amala識。譯曰無垢識或清淨識，即真如也，真心也，楞伽經之真識也，是華天性宗九識家之立義也。然唐玄奘譯攝論惟立八識，以九識為第八識之異名。謂第八識有染淨二分，取其染分之有為有漏，名為阿賴耶識，取淨分之無為無漏（即四智）名為菴摩羅識。故唯識論，亦於阿賴耶識之異名有無垢識之稱，而不別立為九識。是畢竟不許真如識，相宗之立義也。

【名數】識有九種之意：（一）一眼識，二耳識，三鼻識，四舌識，五身識，六意識，七阿阤那識，八阿賴耶識，九阿摩羅識。蓋經中雖無列九識之明文，而語則非無。金剛三昧經入實際品曰：「如彼心地，八識海澄，九識流淨，風不能動，波浪不起。」又入楞伽經第九曰：「八九種種識，如水中諸波。」大乘密嚴經卷中曰：「心有八種，或復九種。」是也。

說阿摩羅識者，大佛頂首楞嚴經第四曰：「如果位中，菩提、涅槃、真如、佛性、菴摩羅識、空如來藏、大圓鏡智，是七種名，稱謂離別，清淨圓滿，體性堅凝，如金剛王常住不壞。」此外見金剛三昧經，密嚴經，轉識論等。其如前所舉，以阿摩羅識為第九，總立之為九識者，似至真諦三藏，始見其說。

圓測之解深密經疏第三曰：「真諦三藏依決定藏論，立九識義，九識品如說。言九識者，眼等六識，大同識論。第七阿陀那，此云執持，執持第八為我我所。唯煩惱障而無法執，定不成佛。第八阿梨耶識，自有三種：一者解性梨耶，成佛之義。二者果報梨耶，緣十八界。故中邊分別偈云：塵根我及識，本識生似彼。依彼論等說，第八識，緣十八界。三者染污阿梨耶，緣真如境，起四種謗。即是法執，而非人執。依安慧宗，作如是說。第九阿摩羅識，此云無垢識，真如為體。於一真如，有其二義：一者所緣之境，名為真如及實際等。二者能緣之義，名無垢識，亦名本覺。具如九識章，引決定藏論九識品中說。」據此可知真諦唯以阿阤那為煩惱障我執，又阿梨耶有解性（即覺）與染污法執（即不覺）之義。

大乘義章第三末曰：「亦得說九，故楞伽經總品中云：八九種識，如水中波。其狀如何？分別有二：一者真實分別，以說九種。妄中分七，謂六事識及妄識。真中分二，謂阿摩羅及阿梨耶。義如上辯。以此通前，故合有九。二者真妄離合，以說九種。獨真為一，所謂本淨阿摩羅識。真妄和合，共為八種。義如上辯。共本識與阿阤那識及起六識，通前為九。」其中前真妄分別之義，約於阿梨耶不失真而攝之於真，後真妄離合之義，為阿梨耶等真妄和合故，以之對於阿摩羅之唯真離妄而分別者也。

金光明經玄義卷上曰：「菴摩羅識，是第九不動識。若分別之，即是佛識。阿梨耶識，即是第八無沒識，猶有隨眠煩惱與無明合，別而分之，是菩薩識。大論云：在菩薩心，名為般若，即其義也。阿陀那識，是第七分別識。訶惡生死，欣羨涅槃。別而分之，是二乘識。」法華玄義第五下曰：「若地人明，阿黎耶是真常淨識。攝大乘論云：是無記無明隨眠之識，亦名無沒識，九識乃名淨識，互諍云云。」可見陳隋之間，地論師與攝論師，關於阿梨耶之真妄，互有所諍難。

據此可知九識為真諦一派之攝論家所立。玄奘門下，依瑜伽等，唯建立八識，說阿摩羅無垢識，兼第八阿賴耶之識性，或謂為取第八之淨分而名之者，非識體有九也。且破真諦以阿陀耶為第七（法相宗謂阿陀耶為阿賴耶之異名），唯以為煩惱障，又彈斥阿賴耶起法執，並緣十八界之說。彼十住心論第十所謂「他緣覺心而教，但示八心，一道極無，但知九識。」雖由法華玄義第五上等，謂菴摩羅為第九識，以之為道後之真如而論。然天台等必非屬於九識家也。又出於維摩經玄疏五，成唯識論述記一，法苑義林章一等。

（二）阿梨耶識中之種別。顯識論曰：「顯識者有九種：一身識、二塵識、三用識、四世識、五器識、六數識、七四種言說識、八自他異識、九善惡生死識。」是也。蓋顯識即本識，指阿梨耶。其中身識為轉作眼等五根相似之身之識，塵識為轉作色等六塵之識，名為應受識。用識為轉作眼識等六識之識，名為正受識。世識轉作過去等三世，又生死相續不絕名為世。器識為轉作外四大五塵等器，世間及十方三世等之識，亦名處識。數識為算計量度。四種言說識為見聞覺知之四種。自他異識為六趣身。善惡生死識為一切生死不離人天四趣善惡之意，即轉作此等事之識也。又出宗鏡錄四，人天眼目臆說下等。


