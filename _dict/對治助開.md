---
title: 對治助開
source: deerpark.app
---

### 三藏法數

對即對待，治即攻治。謂行人正修觀時，忽或邪倒心起，障於正行，不能前進。隨所著心，須以相應之法而對破之。著心既息，則正行可進，實理可顯。如世醫治病之術，藥必對病而用。其患冷病者，必以熱藥治之；患熱病者，必以冷藥治之；患不冷不熱者，必以溫和之藥治之。藥力若效，其病即愈。病既愈已，身即安康。今論對治之法，亦猶是也。而言助開者，蓋由邪倒之心，障蔽正行，而使解脫之門不開。今修此對治助道之法，助於正觀之行，開彼解脫之門，故名對治助開。試就六蔽六度言之：若人修上道品調適，解脫不開，而慳貪忽起，激動觀心，於身命財守護保著，當用捨施之法而對治之。若破戒心起，乖違淨禁，當確持戒律而對治之。若瞋恚暴怒，常生忿恨，當用忍辱而對治之。若放逸懈怠，恣縱閑蕩，當用精進而對治之。若浮掉馳騁，散亂不定，當用禪定而對治之。若沉昏闇塞，愚癡迷惑，當用智慧而對治之。前之六種觀法，皆名正行；六度等法，名為助道。涅槃經云：眾生煩惱非一種，佛說無量對治門。是也。



### 丁福保佛學大辭典

【術語】十乘觀法之第七。若修正觀時，邪倒之心，起而為障，因而不能前進，則行相應之法而對治之，以助彼正道，開前進之道也。



### 佛光大辭典

天台宗十乘觀法之第七。即以助道對治障礙而開闢三解脫門。又作助道對治、善修助道法、對治助道修波羅蜜、對治諸波羅蜜。略稱助開、助道。即于修正觀時，障道之事惑現起，以彼等能助理惡無明，覆蓋理善中道觀之智慧，故修六度、十不淨、八背舍、八勝處等相應之法而對治之，以助正道，開前進之道。此為以小助大，以遍助圓，故稱為對治助開。﹝摩訶止觀卷五上、卷八上、止觀大意、止觀輔行傳弘決卷五之一﹞（參閱‘十乘觀法’463）


