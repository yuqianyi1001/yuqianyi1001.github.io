---
title: 五佛座
source: deerpark.app
---

**來源：丁福保佛學大辭典**

<p>【名數】金剛界五佛之寶座也。一大日師子座師子為諸獸之王，於諸獸中遊行無畏。毘盧遮那亦如是。為諸法之王，於諸法中不變無礙，故坐師子座。二阿閦象座。象之力用，於諸獸中無過之者，金剛部王皆據其上者，表堅力無礙也。又兔馬象三獸渡河象王獨極底，象馬車步四兵中，以象為第一，於諸獸中其力最大，能摧破各物無敢敵者。金剛部摧破之德用與之相應。三寶生馬座。諸世間尊貴吉祥，無先於馬。馬有慧用，世以為寶。寶生佛之灌頂法王以之為座，於灌頂表具吉祥也。又輪王七寶中有馬寶，能行地空，具速疾神通之德。空為智，陽德也，地為理，陰德也。南方為理智具足之事轉，故以馬寶為座。又南方者修行之方，三密之修行速疾，達所詣之處，故馬寶之速疾飛行，為其相應之標幟。四阿彌陀孔雀座。諸世間以孔雀為瑞禽，此禽華麗，具種種之色，復有明慧，善應時宜。故阿彌陀之轉法輪王以之為座。又阿彌陀經說，極樂世界有孔雀鸚鵡等諸鳥，晝夜六時出和雅之音，演五根，五力，七菩提分，八聖道分等種種之法門。是最與轉輪王相應之標幟也。五不空成就迦樓羅座。此鳥之威力，能降諸龍，於諸龍所居之四大海中，向迦樓羅所向之方，龍即降伏。不空佛之羯磨王以之為座，智用隨方之羯磨，攝引一切人天之諸龍無不歸者，以表諸佛菩薩隨攝隨歸無有違者。又，迦樓羅鳥一日食一大龍，五百小龍，如觀佛三昧經所說。今此佛入生死大海，取人天之龍，使到菩提之彼岸，故以之為所坐也。見秘藏記末，同鈔十。</p>
