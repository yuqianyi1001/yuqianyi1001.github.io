---
title: 三種無表色
source: deerpark.app
---

**來源：丁福保佛學大辭典**

<p>【名數】一律儀無表色，依受善戒之表業而發，或與禪定共發，或與無漏智共生，有防非止惡之功能者。二不律儀無表色，或由生於不律儀之家，依其家法，行殺生等惡法而生，或依活命之儀故，發我一生為殺生業等之誓心而生，有防善止善之勢用者。三非律儀非不律儀無表色，上二種為戒律的無表色，此依善性而非善戒，惡性而非惡戒之善惡表業而生，此中攝善與惡之二種。即開極善極惡為二、合中善中惡為一也。今示發善之非律儀非不律儀無表色，則一由福田，向諸福田施財寶園林等也。二由誓，未禮佛念起十善之誓也。三由作，以慇重之作意而行善也。此等皆發無表，由此已下下善下惡不至發無表。見俱舍論業品。</p>
