---
title: 不可思議解脫法門
source: deerpark.app
---
### 佛光大辭典

指二乘聲聞等無法思議之大乘教法。解脫，為三昧之異名。三昧之神用巨細相容，隨變于法，自在無礙，離一切系縛，故稱解脫。此為維摩經不思議品所明之一端。又為華嚴所明一多無礙之法相。﹝維摩經卷中不思議品﹞



### 丁福保佛學大辭典

【術語】解脫者三昧之異名也，三昧之神用，巨細相容，隨變化於法，自在無礙，離一切之繫縛故云解脫，維摩經不思議品所明之一端也。又華嚴一部所明一多無礙之法相總是也。維摩經不思議品曰：「維摩詰言：唯舍利弗，諸佛菩薩有解脫名不可思議。若菩薩住此解脫者，以須彌之高廣內芥子中，無所增減，須彌山本相如故，而四天王忉利諸天不覺不知己之所入，唯應度者乃見須彌入芥子中，是名不可思議解脫法門。又以四大海水入一毛孔，不嬈魚鱉黿鼉水性之屬，而彼大海本性如故。」註一云：「什曰：解脫亦名三昧，亦名神足。或令修短改度，或巨細相容，變化隨意，於法自在，解脫無礙，故名解脫。能者能然，物不知所以，故曰不思議。」



