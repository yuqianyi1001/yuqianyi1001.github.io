---
title: 獼猴捉水月
source: deerpark.app
---

**來源：丁福保佛學大辭典**

<p>【譬喻】涅槃經九曰：「喻如獼猴捉水中月。」摩訶僧祇律七曰：「過去世時有城名波羅奈，國名伽尸。於空閑處有五百獼猴，遊行林中。到一尼拘律樹下，樹下有井，井中有月影現。時獼猴主見是月影，語諸伴言：月今日死，落在井中，當共出之，莫令世間長夜闇冥。共作議言：云何能出？時獼猴主言：我知出法，我捉樹枝，汝捉我尾，展轉相連，乃可出之。時諸獼猴即如主語，展轉相捉。少未至水連，獼猴重，樹弱枝折，一切獼猴墮井水中。佛告諸比丘：爾時獼猴主者今提婆達多是，爾時餘獼猴者今六群比丘是。」</p>
