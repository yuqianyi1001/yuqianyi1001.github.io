---
title: 真言十地
source: deerpark.app
---
### 丁福保佛學大辭典

【名數】兩部大經不說十地，惟大日經說第八第十二地，金剛頂經說初地第十地之二地。故準於華嚴仁王等之說而釋其名字也。然其意與顯教異，以十地為十六大菩薩之位，約其漸修之位而言十六生究竟也。故即身義云：「歡喜地者，非顯教所言初地，是即自家佛乘之初地。云云」其十六大菩薩日本有兩說。列表如圖。然是尚借別教之名而明超。大日經云十地此生滿足。尊勝瑜伽云身證十地住如實際是也。是密教之十地非佛之十地，佛之十地已明於上同性經所說，佛乘之十地是也，即台宗所謂圓教之十地也。菩提心義七曰：「諸經十地淺深不同。若證契經（同性經之異譯），四乘各有十地。天台以為四教十地。若中阿含明十二證。若大品經明二十地：一乾慧等，二歡喜地等。智論有二十地：一但菩薩十地（即歡喜地等），二共菩薩十地（即乾慧地等）。此等二種是通別十地也。華嚴仁王四十二地中十地是圓十地，若大日經十地此生滿足是密十地，借別明超。今此中云身證十地非佛十地、佛十地者，一廣明地德地乃至毘盧舍那智藏海地，滿空諸佛皆是毘盧舍那化身何有十地階級。」



