---
title: 行香
source: deerpark.app
---

**來源：丁福保佛學大辭典**

<p>【儀式】行者，施與之義，香者為對佛信心之使（見香條），故施與僧而燒之以使勸請佛也。漢書高帝紀曰：「行田宅」，「蘇林曰：行音行酒之行，猶付與也。」此事為法會之嚴儀，非大會不作，作之者多係上位之人。普達王經曰：「佛言：乃昔摩訶文佛時，王為大姓家子。其父供養三尊，父命子傳香。」僧史略中曰：「安法師三例中，第一是行香定座上講，斯乃中夏行香之始也。」同曰：「唐中宗設無遮會，詔五品已上行香，或以然香熏手，或將香末徧行，謂之行香。」</p><p>參照：<a href="/dict/香">香</a></p><p>燒香謂為行香。勅修清規聖節曰：「燒香侍者覆住持，來早上堂，至五更住持行香。」尚直編曰：「行中仁禪師，每旦行香。至世尊前，於小合中，別取好香一炷進之。」備用清規達磨忌曰：「行者鳴行香鈸，維那轉身爐前，揖住持上香。」雲麓漫鈔曰：「遺教經云：比邱欲食，先燒香唄案法師行香定坐而講，所以解穢流芬也。乃中夏行香之始。」西溪叢語曰：「行香起於後魏，及江左齊梁間，每燃香薰手，或以香末散行，謂之行香。唐文宗朝省臣奏設齋行香，事無經紀，乃罷。宣宗復釋教，仍行其儀。」演繁露曰：「南史王僧達，好鷹犬。何尚之設八關齋，集朝士，自行香，次至僧達。曰：願郎且放鷹犬。其謂行香次及僧達者，即釋教之行道燒香也。行道燒香者，主齋之人親自周行道場之中，以香爇之於爐也。東魏靜帝常設法會，乘輦行香，高歡執爐步從。凡行香者，步進前，而周匝道場，仍自炷香為禮。靜帝人君也，故以輦代步，不自執爐，而使高歡代執也。以此見行香只是行道燒香，無撒香末事也。」按今作佛事，僧偕主齋者持爐巡壇中，或儀導以出街巷，曰行香，與演繁露說正合。</p>

**來源：佛光大辭典**

<p>乃施主為僧眾設齋食時，先以香分配予大眾，而行燒香繞塔禮拜之儀式。據賢愚經卷七、大比丘三千威儀卷上等載，行香時，僧眾須站立受香，若行香者為女子，則僧眾應坐而受之，否則犯突吉羅罪。此儀式在我國始于晉代道安，至唐宋，遂成朝儀之一種。又行香時，受香者須唱偈，釋氏要覽卷上（大五四·二七六上）：‘戒定慧解知見香，遍十方界常芬馥，願此香煙亦如是，無量無邊作佛事。’並唱頌行香梵，勝N經（大一二·二一七上）：‘如來妙色身，世間無與等，無比不思議，是故今敬禮。如來色無盡，智慧亦復然，一切法常住，是故我歸依。’</p><p>此外，禪宗住持于朝、暮二時，燒香巡庫堂、東司、山門、浴室、僧堂等，此種燒香巡堂，亦稱行香。﹝普達王經、四分律行事鈔資持記卷下三之三、禪苑清規卷三監院條、大宋僧史略卷中、禪林象器箋報禱門﹞</p>
