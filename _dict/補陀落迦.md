---
title: 補陀落迦
source: deerpark.app
---

**來源：陳義孝佛學常見辭彙**

<p>山名，華譯為光明山、海島山、小花樹山等，在印度的南海岸，相傳為觀音菩薩的道場。</p>

**來源：丁福保佛學大辭典**

<p>【地名】Potalaka，又作補陀落伽、逋多、逋多羅、補怛洛迦、布呾洛迦、補但落迦、補陀落。山名。譯作光明山，海島山，小花樹山等。在印度之南海岸，為觀音之住處。其山形為八角。舊華嚴經入法界品曰：「於此南方有山曰光明，彼有菩薩名觀世音。」同探玄記十九曰：「光明山者，彼山樹華常有光明，表大悲光明普門示現。此山在南印度南邊，天竺本名逋多羅山。此無正翻。以義譯之，名小樹蔓莊嚴山。又十一面經在此山說。」新華嚴經入法界品曰：「於此南方有山，名補怛洛迦，彼有菩薩，名觀自在。」千手經曰：「一時釋迦牟尼佛在補陀落山觀世音宮殿寶莊嚴道場中。」西域記十曰：「秣剌耶山東有布呾洛迦山，山徑危險，巖谷欹傾。山頂有池，（中略）池側有石天宮。觀自在菩薩，往來遊舍。」陀羅尼集經二曰：「補陀落伽山，此云海島也。」慧苑音義下曰：「補怛洛迦山，此翻為小花樹山。謂此山中多有小白花樹，其花甚香，香氣遠及也。」</p>
