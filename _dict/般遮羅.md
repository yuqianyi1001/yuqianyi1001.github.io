---
title: 般遮羅
source: deerpark.app
---

**來源：丁福保佛學大辭典**

<p>【人名】Pañcāla，又作般沙羅，國王名，譯曰五執。此王仁慈，廢死刑，但縛罪人之五體，捨之於山林，因而國人稱為般遮羅。王妃卵生五百子，各於他國生長而還，欲寇父王，王妃出而鎮之。慧琳音義十八曰：「般遮，唐云五。數名也。羅，名為執。此乃國名，王之美稱也。言彼國王性多慈愛。縱有犯死刑者不忍殺之。但縛五體送於曠野山林。時人嘉之。因為國號也。」俱舍光記八曰：「婆沙一百二十四云：毘舍佉，鹿子母。般遮羅，是地名，唐言執五。此王從地為名。妃生五百卵，羞愧恐為災變，以小函盛棄殑伽河，隨流而去下。有鄰國王，因觀水見卵，遣人取將歸。經數日開，各出一子，養大饒勇，所往皆伏，無敢敵者。彼鄰國王與彼父王久來怨讎，欲遣征罰，先作書告：今欲決戰，尋後兵至圍繞其城，即欲摧破。般遮羅王極生忙怖，王妃聞委，慰諭王言：王不須愁，此五百子皆是吾兒。具陳上事，夫子見母，惡心必安息。妃自登城告五百子說上因緣，如何今者欲造逆罪，若不信皆應張口，妃按兩乳有五百道乳汁各注一口，應時信伏。因即和好各起慈心，兩國交通永無征伐。」</p>
