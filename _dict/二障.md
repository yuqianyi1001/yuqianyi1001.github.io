---
title: 二障
source: deerpark.app
---

### 陳義孝佛學常見辭彙

１．煩惱障和所知障。煩惱障又名惑障，即貪瞋痴等煩惱，能使眾生流轉於三界之生死，因而障礙涅槃之業，故名煩惱障；所知障又名智障，即眾生有無明邪見，無明邪見能覆蓋慧解，令不聰利，因而障礙菩提之業，故名所知障。２．事障和理障。貪、瞋、痴等煩惱能使生死相續，障大涅槃，名事障；邪見能礙正知見，障大菩提，名理障。



**來源：三藏法數**

﹝出圓覺略疏﹞ 〔一、理障〕，謂本覺心源，湛然清淨，由無明妄染，礙正知見，不達真如之理，是名理障。 〔二、事障〕，謂眾生由無明障覆，生死相續，無由脫離，是名事障。

﹝出楞嚴經義海并宗鏡錄﹞ 〔一、煩惱障〕，謂昏煩之法，惱亂心神，不能顯發妙明真性，是名煩惱障。 〔二、所知障〕，所知障，亦名智障。謂執所證之法，障蔽智慧之性，是名所知障。

﹝出天親論﹞ 障即障礙。如金剛經中，須菩提得無諍三昧，蓋由離此二障故也。（梵語須菩提，華言空生。） 〔一、煩惱障〕，煩惱即見、思惑也。謂須菩提證得第四阿羅漢果時，見、思二惑，俱已斷盡；心空寂靜，諍從何起？是故得於無諍，實由離此煩惱障也。（梵語阿羅漢，華言無學。） 〔二、三昧障〕，梵語三昧，華言正定，即無諍三昧也。謂須菩提證得第四果時，既得無諍三昧，若於此三昧心有取著，即為有諍。是故得於無諍，實由離此三昧障也。



### 丁福保佛學大辭典

【名數】煩惱障，智障也。新譯為煩惱障，所知障。貪瞋痴等諸惑，各有二用：一者發業潤生而縛有情，使在三界五趣之生死中。由此而障涅槃寂靜之理，名為煩惱障。擾惱有情之身心，故名煩惱，煩惱能障涅槃，故名障。此煩惱障由我執而生。二者一切貪瞋痴等諸惑，為愚痴迷闇，不能了知諸法之事相及實性（真如），蓋其用能障可以了知事相實性之菩提妙智也。名障此妙智之愚痴迷闇，名為智障，亦名為知障，障礙所知之境而不使現，故云所知障。障礙能知之智而不使生，故云智障。此所智障由法執而生。此二障，一體二用，事物之用迷於和合之事邊者，名煩惱障。事物之體迷於如幻之理邊者，名所知障。小乘謂此為染污無知，不染污無知，勝鬘經於五住地中分別之，以見等四住地為所知障(註)，以第五無明住地為智障。二乘但斷煩惱障，而證涅槃，菩薩兼斷所知障，亦不得菩提，此二障有寬狹。煩惱障所在處必有所知障。而所知障所在處，煩惱障未必隨之。蓋煩惱障局於不善與有覆無記，而所知障亦通於無覆無記。且煩惱障粗顯而易知，故示其頭數，如十惑乃至一百二十八等是也。所知障行相難知，且隨所知之法，而其數無數，故經論中不示其頭數。唯識論九曰：「煩惱障者，謂執徧計所執實我，薩迦耶見而為上首，百二十八根本煩惱及等流諸隨煩惱，此皆擾惱有情身心能障涅槃，名煩惱障。所知障者，謂執徧計所執實法薩迦耶見而為上首，見疑無明愛恚慢等覆所知境無顛倒性能障菩提名所知障。」

一煩惱障，即同上。二解脫障，解脫者滅盡定之異名也，滅盡定者心念都滅，離一切之障礙，是名解脫，即八解脫中之第八解脫是也。因而障聖者入滅盡定者之法，謂之解脫障。其法即不染污無知之一種也，利根之不還及阿羅漢，以離其解脫障，而得入於滅盡定也。俱舍論二十五曰：「謂唯依慧離煩惱障者，立慧解脫。依兼得定離解脫障者，立俱解脫。」

一、理障，邪見等之理惑障正知見也。二、事障，貪等之事惑相續生死而障涅槃也。圓覺經曰：「云何二障：一者理障，礙正知見。二者事障，相續生死。」

（CBETA註：此句疑為「以見等四住地為煩惱障」。）



### 佛光大辭典

又作二礙。(一)煩惱障與所知障。系瑜伽行派與法相宗對貪、嗔、癡等諸惑，就其能障礙成就佛果之作用所作之分類。(一)煩惱障，由我執（人我見）而生，以貪嗔癡等一切諸惑，發業潤生，煩擾有情之身心，使在三界五趣之生死中，而障涅之果，故稱煩惱障。(二)所知障，由法執（法我見）而生，以貪嗔癡等諸惑為愚癡迷，其用能障菩提妙智，使不能了知諸法之事相及實性，故稱所知障，又作智障。離此二障，則稱二離。﹝成唯識論卷九﹞

(二)煩惱障與解脫障。(一)煩惱障同上所述，乃障無漏慧之生起。(二)解脫障，又作不染無知定障、定障、俱解脫障。解脫者，滅盡定之異名，因障聖者入滅盡定之法，故稱解脫障，其體為不染污無知之一種。﹝俱舍論卷二十五、俱舍論光記卷二十五、俱舍論頌疏卷十二﹞

(三)理障與事障。(一)理障，謂邪見等之理惑障正知見者，相當于所知障。(二)事障，謂貪等之事惑相續生死而障涅者，相當于煩惱障。﹝圓覺經卷下﹞

(四)內障與外障。(一)內障，即三毒，為令眾生內心生起煩惱之障。(二)外障，即七難，為外界所加之障礙。﹝阿娑縛抄卷一八七﹞


