---
title: 後得智
source: deerpark.app
---

### 陳義孝佛學常見辭彙

二智之一，境智無異，不起分別，名根本智，分別一切差別之相，慧照分明，即名後得智。



### 三藏法數

謂依止於心，緣於外境，種種分別，境智有異，如人開目，眾色顯現，以其於根本智後而得此智，是名後得智。



### 丁福保佛學大辭典

【術語】正冥符真如之智，離無分別之念故謂之無分別智，又曰根本智，後分別一切差別相之智，謂之分別智，又云後得智。以是為根本智後所得之智也。又俗智，如量智等。佛陀起大悲救眾生者，此後得智也。真諦譯攝大乘論釋十二曰：「根本智依非心非非心，後得智則依止心故。二智於境有異：根本智不取境以境智無異故，後得智取境以境智有異故；根本智不緣境如閉目，後得智緣境如開目。」同四曰：「如來本識永離一切解脫障及智障，此識或名無分別智，或名無分別後智。若於眾生起利益事一分名俗智，若緣一切無性起一分名真如智，此二合名應身。」



### 佛光大辭典

梵語pṛṣṭha-labdha-jñāna。又作無分別後智、後得無分別智。無分別智之一。與‘根本無分別智’（根本智）相對。即根本無分別智後所得之智。蓋此智乃根本智所引，能了達依他如幻之境，故稱如量智、權智、俗智。又根本智為非能分別、非所分別，此智則為所分別、能分別。于十波羅蜜中，與後之方便善巧等四波羅蜜相配。據無性攝大乘論釋卷八載，此智可別為五種：(一)通達思擇，于真決定，于真現觀，故稱通達；由後得智思擇如是所得通達，即于中自內審察此事如是，故稱通達思擇。(二)隨念思擇，謂于後時隨念通達，念言‘我曾通達是事’，故稱隨念思擇。(三)安立思擇，謂從此出，如所通達為他宣說，故稱安立思擇。(四)和合思擇，謂以總相觀緣一切法，由此觀故進趣轉依，或轉依已，重起此觀，故稱和合思擇。(五)如意思擇，謂智現前，隨所思惟，一切如意，如令地等變成金等，故稱如意思擇。又此智與斷道有關，瑜伽師地論卷五十五（大三○·六○六上）：‘後智思惟所緣故，令彼所斷（根本智斷），更不復起。又前智能進趣修道中出世斷道，第二智（後智）能進趣世、出世斷道，無有純世間道能永害隨眠。’﹝唐譯攝大乘論釋卷八、佛地經論卷三、成唯識論卷十﹞


