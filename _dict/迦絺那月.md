---
title: 迦絺那月
source: deerpark.app
---

**來源：丁福保佛學大辭典**

<p>【雜名】又作迦提月，迦栗底迦月，羯栗底迦月，迦利邸迦月，迦剌底迦月，迦哩底迦麼洗Kārttika等。安居竟之明日，三十日間，為比丘受迦絺那衣之時，故以之名月。但配月有新舊之別，南山舊譯家，以四月十六日（陰曆）為前安居之入日，故七月十五日為安居竟日，自其翌日十六日至八月十五日之三十日，為迦絺那月（此功德衣限於前安居之人）。行事鈔上之四曰：「若四月十六日結者，至七月十五日夜分盡訖，名夏竟。至明相出十六日後，至八月十五日已來，名迦提月。」玄奘義淨新譯家以五月十六日為前安居之入日，故八月十五日為竟日，自其翌日至九月十五日為迦提月。寄歸傳二曰：「八月十六日，即是張羯絺那衣日。」同二曰：「從八月半已後，名歌栗底迦月。江南迦提設會，正是前夏了時。」如此舊譯家，涉於八月之前半，又新譯家，跨於八月與九月之兩月，故八月又翻九月。飾宗記六末曰：「迦栗底迦，舊名迦提者訛，八月也。」西域記二曰：「頞濕縛庾闍月，迦剌底迦月，末伽始羅月，當此從七月十六日至十月十五日。」慧琳音義十一曰：「迦利邸迦，唐言昴星。每年九月十五日，月臨昴宿故。取此星為九月名，古名迦提，訛略不正也。」</p>
