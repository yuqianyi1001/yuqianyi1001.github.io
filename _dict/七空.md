---
title: 七空
source: deerpark.app
---

**來源：三藏法數**

﹝出入楞伽經﹞ 由凡夫執著妄想自性，故如來為說空法以破之。諸經所說空義不一，今言七種者，乃赴一時之機，如應病與藥也。 〔一、相空〕，謂一切諸法之性，自他共離之相皆空，是為相空。（一切性者，即自他共離之四性也。謂如計一念心從根生即自性，從塵生即他性，根塵合生即共性，離根塵生即離性，於此四性之相，皆不執著，是名皆空。） 〔二、性自性空〕，謂於當念觀一切所生之法，悉由因緣和合而成，本無自生之性，是為性自性空。 〔三、行空〕，謂五陰之身，本無有我，亦無我所。眾生不了，執陰成我，從我起行。若能順性推求，則五陰之法，了不可得，是為行空。（五陰者，色陰、受陰、想陰、行陰、識陰也。我者，謂於五陰中強立主宰，執之為我也。我所者，即五陰之身是也。） 〔四、無行空〕，謂不離前所作行，而能了達諸陰展轉緣起，無有自性可得，亦無所作之行，是為無行空。 〔五、一切法離言說空〕，謂一切法皆是妄想而成，本無自性，離諸言說，是為一切法離言說空。 〔六、第一義聖智大空〕，謂佛自覺聖智，能空一切見過習氣，所空既空，能空亦空，是為第一義聖智大空。（自覺聖智者，佛所證第一義心也。見過者，一切見惑之過失也。習氣者，即見過餘習之氣分也。） 〔七、彼彼空〕，謂彼外道所計之空，但能空於彼，而不能空於此，是為彼彼空。（空於彼而不能空於此者，謂能空於境，而不能空於心也。）



### 丁福保佛學大辭典

【名數】楞伽經一說七空：一相空，求生相不可得之空。二性自性空，性自之空。三行空，三業之所作不可得。四無行空，緣起之自性空，故行即無行。五一切法離言說空，一切法不可言說。六第一義聖智大空，佛之聖智，見思空，能空之智亦空，此畢竟空謂之大空。七彼彼空，是假空，如空舍之空，舍體非空也。又智度論三十六有七空。廣說十八空，略說七空（一）性空（二）自相空（三）諸法空（四）不可得空（五）無法空（六）有法空（七）無法有法空。

【名數】見空條。

參照：<a href="/dict/空">空</a>


