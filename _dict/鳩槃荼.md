---
title: 鳩槃荼
source: deerpark.app
---

**來源：三藏法數**

<p>梵語鳩槃荼，華言甕形。以其陰似甕故，即厭魅鬼也。</p>

**來源：丁福保佛學大辭典**

<p>【異類】Kumbhāṇḍa，又作弓槃荼、究槃荼、恭畔荼、拘槃荼、俱槃荼、吉槃荼、拘辨荼、鳩滿拏。鬼名。噉人精氣之鬼。譯作甕形鬼、冬瓜鬼。南方增長天王之領鬼。探玄記二曰：「鳩槃荼，依正法華經，名厭眉鬼。噉人精鬼等，亦名冬瓜鬼。王名毘樓勒，此云增長王，是南方天王。領二部鬼：一名鳩槃荼，二名薜荔多，從所領為名。」慧苑音義上曰：「鳩槃荼，此云陰囊，亦曰形印，謂此之類陰囊。狀如冬瓜，行時擎置肩上，坐時即便據之，由斯弊狀，特異諸類，故從之為名。舊云冬瓜者，以其事猥而不顯故，使人謬解耳。」玄應音義二十一曰：「究槃荼，或作恭畔荼，又作弓槃荼，皆一也。此云甕形，頗似冬瓜也。」圓覺經曰：「爾時有大力鬼王，名吉槃荼，與十萬鬼王，即從座起，頂禮佛足。」梵語雜名作「鳩滿拏」。後因用以喻婦人老醜之狀。唐任瓖畏妻。杜正倫譏弄之。瓖曰：婦當畏者三。少妙之時。如生菩薩。及兒滿前。如九子魔母。至五六十時。傅施妝粉。或青或黑。如鳩槃荼。見御史臺記。</p>
