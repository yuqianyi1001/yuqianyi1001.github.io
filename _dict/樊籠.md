---
title: 樊籠
source: deerpark.app
---
### 丁福保佛學大辭典

【譬喻】木作曰樊，竹作曰籠，以容禽獸者。喻業煩惱之繫縛及三界之苦域。寶積經九十二曰：「是人多愛染，往來婬女家，如鳥入樊籠。」大日經義釋十一曰：「為業煩惱之所樊籠，繫屬生死，不能得自在之力。」往生要集上本曰：「樊籠未出，隨事有礙。」通真記上曰：「樊籠囚眾生之具也，木作曰樊，竹作曰籠。」又演密鈔九曰：「樊籠者火籠也。西京雜記曰：天子以象牙為火籠，謂之焚籠也。一切眾生恒處三界，為業煩惱之所燒逼，不得出離，如籠飛禽，故云樊籠也。」又作煩籠。法事讚下曰：「萬中無一出煩籠。」般舟讚曰：「獨超三界出煩籠。」



