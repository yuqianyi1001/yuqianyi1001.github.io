---
title: 六根互用
source: deerpark.app
---

**來源：三藏法數**

﹝出楞嚴經﹞ 六根互用者，謂眼等六根更互而有其用也。如涅槃經云：如來一根，則能見色、聞聲、嗅香、別味、覺觸、知法。一根既爾，餘根亦然。此真六根互用也。若據法華經法師功德品中所明，謂人以持經力故，得勝根用，雖未入初地，亦能一根具五根用，此相似六根互用也。若此言阿那律陀，無目而見等，為六根互用者。經云：不由前塵所起知見，明不循根，寄根明發，由是六根互相為用。是也。（明不循根者，謂真妙覺明，不循根境，即不逐緣生；不因境起，了然自覺也。寄根明發者，謂真妙覺明，不依根塵，而始顯發，特寄於根塵，而顯發耳。由此寄故，互相為用也。） 〔一、阿那律陀，無目而見〕，梵語阿那律陀，華言如意。謂其於過去世，以一食施辟支佛，感九十一劫受如意樂。增一阿含經云：佛在給孤獨園為眾說法，那律於中眠睡，佛以偈呵曰：咄咄何為睡，螺獅蚌蛤類，一睡一千年，不聞佛名字。那律聞已，達曉不眠，遂失眼根，獲天眼通。觀三千世界，猶如掌果。故云：無目而見。（辟支，梵語具云辟支迦羅，華言緣覺。掌果者，掌中之果也。） 〔二、跋難陀龍，無耳而聽〕，梵語跋難陀，華言善歡喜。謂其能護國土，雨澤以時，瓶沙王年為一會以報之，百姓聞皆歡喜故也。以其無耳能聽，故云無耳而聽。（梵語瓶沙，又云頻婆娑羅，華言模實，以身模充實也。） 〔三、殑伽神女，非鼻聞香〕，梵語殑伽，華言天堂來，河名。謂此河源自雪山頂，無熱惱池流出故也。此女即主河之神，遂以為名。以其無鼻能聞，故云非鼻聞香。 〔四、憍梵缽提，異舌知味〕，梵語憍梵缽提，華言牛[口*司]。法華文句云：昔五百世，曾為牛王，牛若食後，常事虛[口*焦]。蓋其餘報未除，舌嘗味時，亦事虛[口*焦]，故人稱為牛[口*司]。以其異舌而能嘗味，故云異舌知味。 〔五、舜若多神，無身覺觸〕，梵語舜若多，華言虛空。即主空神也。纂要云：但無麤相之身，亦有微妙之色。經云：如來光中，映令暫現，其質如風，以其無身，而能知觸。故云：無身覺觸。 〔六、摩訶迦葉，圓明了知，不因心念〕，梵語摩訶迦葉，華言大飲光。謂其修滅盡定，意根已滅，雖滅意根，而能了知一切諸法。故云：圓明了知，不因心念。（滅盡定者，受想心滅，身證此定也。）



### 丁福保佛學大辭典

【術語】斷六根之垢惑而使之清淨，則六根一一具他根之用也。涅槃經曰：「如來一根則能見色聞聲嗅香別味知法，一根現爾，餘根亦然。」是真六根互用也。法華經法師功德品說菩薩在六根清淨之位，六根互用之德。法華論曰：「又六根清淨者，於六根中悉能具足見色聞聲辨香別味覺觸知法等，諸根互用應知。」是相似之六根互用也。又楞嚴經四說聲聞之六根互用。曰：「不由前塵所起知見，明不循根，寄根明發，由是六根互相為用。阿難汝豈不知？今此會中，阿那律陀無目而見；跋難陀龍無耳而聽；殑河神女非鼻而聞香；驕梵鉢提異舌知味；舜若多神無身覺觸；摩訶迦葉，久滅意根，圓明了知，不因心念。」亦是相似之互用也。



### 佛光大辭典

謂眼、耳、鼻、舌、身、意等六根遠離染污而得清淨，則六根一一具有他根之用。據北本涅經卷二十三載，如來一根則能見色、聞聲、嗅香、別味、覺觸、知法，一根如此，其餘諸根亦然。此系真六根互用。又法華經卷六法師功德品說菩薩在六根清淨之位，亦有六根互用之德。此系相似之六根互用。


