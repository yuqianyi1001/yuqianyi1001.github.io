---
title: 涅槃相
source: deerpark.app
---

### 陳義孝佛學常見辭彙

化身佛八相之一，亦即世尊入滅的相狀。世尊住世八十年，其中說法四十五年，到處隨緣教化眾生，化緣盡了，便在中印度的拘尸那拉城跋提河岸沙羅雙樹間，說完大般涅槃經後，便頭北面西，右而臥，最後入滅。
佛於娑羅雙樹間頭北面西右而臥進入涅槃的相狀。



**來源：三藏法數**

梵語涅槃，華言滅度。謂如來度人已竟，將入涅槃。二月十五日，於拘尸那城，娑羅雙樹間，臥七寶床。其林忽然變白，猶如白鶴。爾時佛受純陀長者最後供已，與文殊師利等言：諸善男子，但當自修其心，慎莫放逸。遂於中夜而入涅槃。諸天人等，以千端[疊*毛]纏裹其身，七寶為棺，盛滿香油，積諸香木，以火焚之。收取舍利，以為八分，起塔供養，是名涅槃相。（梵語拘尸那，華言角城，其城三角故也。梵語娑羅，華言堅固，謂冬夏不改色也。梵語文殊師利，華言妙德。八分者，拘尸城一分、波肩羅婆國一分、師伽那婆國一分、阿勒遮國一分、毗耨國一分、毗離國一分、遮羅迦羅國一分、摩伽陀國一分也。）



### 丁福保佛學大辭典

【術語】化身佛八相之一。世尊入滅之相也。佛八十年間教化眾生，化緣既盡，於中天竺拘尸那城跋提河邊沙羅雙樹之間，一日一夜說大般涅槃經畢，頭北面西，右脅而臥，逆順入於四禪定四空定及滅盡定，又超越入於諸禪定，終於第四禪定入滅。時二月十五日之中夜也。爾時四邊雙樹開白花，如白鶴群居，即以轉輪王之荼毘式，移於金棺，諸大力士奉金棺，七匝拘尸那城至荼毘所。過七日。時積大栴檀，投香燭，欲燒之，而火不燃。阿[少/(兔-、)]樓駄言：是待迦葉之至也。時迦葉與五百弟子在耆闍崛山。知如來涅槃，欲拜如來之最後，更經七日，詣荼毘所。如來自金棺出雙足使見之。於是諸大力士投以七寶大炬，亦悉殄滅。迦葉言人天炬火。何得荼毘如來之寶棺？爾時如來以大悲力自入火光三昧，由心胸中火踊出棺外，漸漸荼毘，至七日，香樓寶樓焚盡。八國諸王競欲取舍利，既興兵，既而徒盧那（香姓）婆羅門以舍利分於諸王，各起塔供養之（後分涅槃經小乘大般涅槃經）。四教儀七曰：「於第四禪中入火光三昧，燒身滅度，唯留舍利為人天福用，身智俱滅，入無餘涅槃。」


