---
title: 娑竭羅
source: deerpark.app
---

**來源：三藏法數**

梵語娑竭羅，華言鹹海，又翻龍王。即鹹海中一百七十七龍王中第七龍王也。今獨列此龍王者，謂是大權菩薩，位居十地之中，示現龍身，處於鹹海。若降雨時，先布密雲，端坐舉念，其雨普洽。常隨佛會，護法護民，其利甚博。所居宮殿，七寶嚴飾，與天無異。（十地者，懽喜地、離垢地、發光地、焰慧地、難勝地、現前地、遠行地、不動地、善慧地、法雲地也。七寶者，金、銀、琉璃、玻璃、硨磲、碼瑙、赤真珠也。）



### 丁福保佛學大辭典

【雜名】又曰娑伽羅。梵音Sāgara，海名。譯為鹹海。


