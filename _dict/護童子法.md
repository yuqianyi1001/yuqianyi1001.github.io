---
title: 護童子法
source: deerpark.app
---

### 丁福保佛學大辭典

【修法】大梵天王詣佛所曰：世有十五鬼神，對於諸童子，作種種之惱害。我說其鬼神之形相及童子惱害之相，及驅除之法。其調治之法有大鬼神王，名旃檀乾闥婆，於諸鬼神最為上首，當以五色之線誦此陀羅尼，一徧一結，作一百八結，並書其所害鬼神之名，使人齎此書與線言於彼徒，今疾走速如風。神王與其眷屬皆從十五神所在，以彼五色線縛其鬼神，俾勿害眾生。因以種種之美味飲食香華燈明及乳粥供養神王。梵王復言：若有女人不生男女，或在胎中失壞墮落，或已生奪命，此諸女等欲求子息保命長壽，當繫念而修行善法，於月之八日十五日受持八戒，洗浴清淨，著新淨衣，禮十方之佛，至中夜運小芥子，置己頂上，誦我所說之陀羅尼，則令此女人如意，所生男子，安穩無苦，盡其形壽，而勿中夭。若有鬼神不順我咒，我當使其頭為七分，如阿梨樹枝。因而說咒，世尊又說一咒，除童子之難。見護諸童子陀羅尼經。鬼神之形相與被惱之相狀如圖。


