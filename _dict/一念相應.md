---
title: 一念相應
source: deerpark.app
---

### 丁福保佛學大辭典

【術語】（一）謂無間道金剛喻定相應之智，唯為一剎那也。大般若經三百九十三有曰：「從此無間以一剎那金剛喻定相應妙慧，永斷一切煩惱所知二障，麤重習氣相續，證得無上正等菩提。」起信論云：「如菩薩地盡，滿足方便，一念相應，覺心初起，心無初相，遠離微細念故，得見心性，心即常住，名究竟覺。」又天台通教，以一念相應之慧，頓斷殘習，現帶劣勝應身而成佛云。是等為於無間道，斷盡最後一品習氣之慧，名一念相應也。（二）謂與靈知自性之一念相應也。法華玄義二曰：「果即一念相應，大覺朗然，無上菩提為習果。」蓋一念者，為靈知之自性。即始覺與彼本覺靈知之性，冥然不二，故曰一念相應。是等為佛果之理智冥合，不二之當體，名一念相應也。



### 佛光大辭典

有四義，即：(一)謂一念之心與空理相應。(二)謂五地以上之菩薩，一念之間，真諦與俗諦二智並起；以此二諦無差別，故能相應。(三)謂始覺與本覺靈知之自性相應合，冥然不二。大乘起信論（大三二·五七六中）：‘如菩薩地盡，滿足方便，一念相應，覺心初起，心無初相；以遠離微細念故，得見心性，心即常住，名究竟覺。’(四)謂行者一念之信念與佛智、佛心相應。蓋佛智之一念為彌陀之本願，行者之信念能與佛心相應，則能所無二，信智唯一，念念相續，必定往生。﹝大乘起信論義記卷中本、四教義卷八﹞


