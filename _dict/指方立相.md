---
title: 指方立相
source: deerpark.app
---

**來源：丁福保佛學大辭典**

<p>【術語】指方者指定西方也，立相者建立彌陀之相好也。是為觀經一部之說相。聖道門之諸家以之為對於一往劣機之方便說，其究竟說謂心外無法，故心外無淨土，實相無相，故佛身無相。然淨土門為本為凡夫之宗，故以此指方立相為宗之極致，不取己心之淨土，無相之理佛也。觀經定善義曰：「今此觀門等，唯指方立相住心而取境，總不明相離念也。如來懸知末代罪濁凡夫立相住心尚不能得，何況離相而求事者，如似無術通人居空立舍也。」</p>

**來源：佛光大辭典**

<p>為淨土法門之一。淨土宗指示西方之一方，而念觀極樂淨土依報、正報之事相，以期末法眾生系心不散。淨土宗認為彌陀淨土及其所住之佛、菩薩，均有具體之形相，故可作為念佛、觀佛之對象。灌頂隨願往生淨土經卷十一載（大二一·五二九下）：‘娑婆世界人多貪濁，信向者少，習邪者多。不信正法，不能專一。心亂無志，實無差別。令諸眾生專心有在，是故贊嘆彼國土耳。’又阿彌陀經通贊疏卷中謂，因凡夫業重，處處生貪，若不偏指一方，即不系心專注。﹝淨土十疑論、阿彌陀經疏鈔卷二之二、淨土資糧全集卷一﹞</p>
