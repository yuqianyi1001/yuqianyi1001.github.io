---
title: 三重圓壇與四重圓壇
source: deerpark.app
---

### 丁福保佛學大辭典

【雜語】現圖曼陀羅與經疏所說異。依現圖則上下四重，左右三重，故約於前後而云四重。除中院外，徧智院、金剛手院、觀音院、持明院之四院為第一重，次釋迦，虛空藏之二院為第二重，次文殊，除蓋障，地藏，蘇悉地之四院為第三重，此外金剛部眾圍繞四周為第四重。總之左右三重，上下四重也。因此稱為四重圓壇。然據經疏有三重四重之兩說。三重之說依疏六則如左圖。此亦除中胎，以徧智、金剛手、觀音、持明之四院為第一重，又云第一院，是為三德秘藏之內眷屬。又云如來法身之智德。次以文殊，除蓋障、地藏、虛空藏之四院為第二重，又云第二院。是為如來之大眷屬，如來悲智之二德也。次于釋迦院中攝一切之二乘八部而為第三重，又云第三院。是為一切眾生喜見隨類之應身等流身，又云如來外用悲德。是即三重圓壇也。大日經疏五曰：「從大日如來臍已下光明，是此第三重位。自臍已上至咽所出光明，為第二重位，自咽已上乃至於頂相之光，為第一重位。其中胎藏即是毘廬遮那自心八葉華也。」又曰：「此蓮華臺是實相自然智慧，蓮華葉是大悲方便也。正以此藏為大悲胎藏漫荼羅之體，其餘三重是從此自證功德流出諸善知識入法界門耳。」同六曰：「三重漫荼羅所示種種類形，皆是如來一種法門身，是故悉名為佛。」同七曰：「更作深秘密釋者，如三重漫荼羅中五位三昧皆是毘廬遮那秘密加持，其與相應者皆可一生成佛，何有淺深之殊？」已上，三重之明文也。然疏一云：「畫作諸佛菩薩乃至二乘八部等四重法界圓壇。」同十五云：「如前所說，以身四分作四重曼荼羅。」其相違如何？三重者，中院是法界自性之體，故除之，就其流出上而立四重，又四重者，於三重加中院能所合論故也。而中院為第一重者，疏七云：「謂中胎藏毘盧遮那，第二院觀音金剛手云云。」是既以觀音金剛手（三重中之第一重）為第二院，則以中胎八葉為第一重可知也。又同二十云：「此八葉即是大悲藏第一重也。」


