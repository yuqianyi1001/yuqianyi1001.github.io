---
title: 辟支迦佛陀
source: deerpark.app
---

**來源：陳義孝佛學常見辭彙**

<p>簡稱辟支、辟支迦佛、辟支佛等，華話為緣覺，或獨覺，因觀飛花落葉或十二因緣而開悟證道，故名緣覺，又因無師友之教導，全靠自己之覺悟而成道，故又名獨覺。</p>

**來源：丁福保佛學大辭典**

<p>【術語】Pratyekabuddha，略曰辟支，辟支迦佛，辟支佛。又作鉢羅翳迦佛陀。舊譯緣覺。新譯獨覺。智度論二名俱存。蓋辟支佛具此二義也。初發心時值佛，而思惟世間之法，後得道，身出無佛世，性好寂靜，加行滿而無師友之教，自然獨悟，故名獨覺。又觀待內外之緣（內為飛花落葉外為十二因緣）而悟聖果。故名緣覺。但天台一家之義，以之為別種，無佛世之悟道為獨覺，於佛世觀十二因緣而得道為緣覺。智度論十八曰：「辟支佛有二種：一名獨覺，二名因緣覺。」同七十五曰：「辟支佛地者，先世種辟支佛道因緣，今世得少因緣出家，亦觀深因緣法成道，名辟支佛。辟支迦秦言因緣。」大乘義章十四曰：「辟支胡語，此方翻譯名因緣覺。藉現事緣而得覺悟，不假他教，名因緣覺。又於十二因緣法中而得覺悟，亦名緣覺。」法華玄贊二曰：「辟支迦佛陀者，此云獨覺，略云辟支佛。」瑜伽倫記八曰：「獨覺地，若依梵語名鉢剌翳迦佛陀，舊云辟支訛也。此云獨覺，初發心時亦值佛。（中略）修加行滿，無師友教，自然獨悟。」有辟支佛因緣論二卷。說八辟支佛出家悟道之相。</p>
