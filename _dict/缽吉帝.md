---
title: 缽吉帝
source: deerpark.app
---
### 丁福保佛學大辭典

【人名】又作鉢吉蹄，波機提。譯言本性，志性。摩登伽種之婬女也。見阿難而生婬心，請之於母，母誦神咒蠱惑阿難。阿難將行樂，為佛所救，婬女出家。摩登伽經上曰：「過去有婆羅門名蓮華實，女名本性，爾時女者今性比丘是也。」舍頭諫經曰：「有凶咒女名曰波機提，晉曰志性。」又曰：「過去有梵志名弗伽娑有女名志性，弗伽娑女則志性比丘尼是。」鼻奈耶三曰：「佛在舍衛國祇樹給孤獨園，尊者阿難平旦入城乞食。時甚熱，阿難中路蕉渴。路上有旃荼羅女，名鉢吉蹄，於井汲水。阿難詣井請水。女曰：我是摩鄧伽種，君為貴種，瞿曇第一弟子，波斯匿王所敬，末利夫人師。我敢持水不與？阿難曰：我不問汝旃荼羅非旃荼羅，但施我水。女於是掬水灌阿難手足，於是生婬意。阿難飲水去。鉢吉蹄女還家啟父母，願以沙門阿難為夫婿。母曰：此阿難為轉輪王家子，沙門瞿曇弟子。我等旃荼羅種何得以阿難為女婿？女曰：若得阿難而不得為婿，我當飲毒死。母於是設祭壇，請摩鄧伽神，誦摩鄧伽咒。阿難在祇洹，恍惚牽心於此，至其家。鉢吉蹄女見阿難，踊躍抱之，著床上。爾時，阿難以道力得自寤，自念：我今困厄，世尊何不慈愍我？佛乃知之，為阿難誦佛語（摩登伽經，舍頭諫經，佛為誦神咒，但其咒語異），於是阿難得脫幻術至佛所。婬女逐阿難而至。請佛以阿難。佛言：汝欲得阿難，阿難既為比丘，汝亦應為比丘尼。婬女乃還家白父母，剃髮至祇洹。時佛為婬女廣說四聖諦法，婬女即思惟佛道。得阿羅漢果。」更有摩鄧伽經二卷，摩鄧女解形中六事經一卷，摩鄧女經一卷，舍頭諫經一卷，此四經為同本異譯。皆記摩鄧伽女之事。但並為小乘部。大乘部首楞嚴經，記阿難乞食，途次經歷婬室，遭摩鄧伽以娑毘羅先梵天咒攝入婬席。如來宣說頂光神咒勅文殊師利將往護阿難，惡咒消滅。即與阿難及摩鄧伽歸來佛所。大小二部所記不同。梵Prakṛti巴Pakatī。



