---
title: 啼哭佛
source: deerpark.app
---
### 丁福保佛學大辭典

【佛名】賢劫千佛中最後佛之名。寶積經號為樓由，翻為涕泣。別經曰樓至，譯為啼哭。大寶積經密迹金剛力士會曰：「最後成佛名曰樓由如來。爾時愁感自投於地，由斯號樓由（樓由者，晉言涕泣）。」如來不思議秘密大乘經五曰：「最小無邊慧太子當得成佛，號樂欲如來。於賢劫中最後成佛（古經不譯，但云樓至）。」嘉祥法華義疏十二曰：「金剛身下第三示非梵非聖身，既為鬼神屬。四天處住，是故非聖身，實是樓至佛。故非凡，此云啼哭佛，獨住半賢劫度眾生。」此疏之意，以今之二王為樓至佛之化身也。禪錄亦多依此。皆誤也。見二王條。

參照：<a href="/dict/二王">二王</a>



