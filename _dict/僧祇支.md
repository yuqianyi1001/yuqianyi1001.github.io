---
title: 僧祇支
source: deerpark.app
---

### 丁福保佛學大辭典

【衣服】Saṁghāṭi，又作僧迦，僧竭支，祇支，竭支。新稱僧卻崎，僧腳欹迦。譯曰覆膊衣，掩腋衣。為長方形之衣片，袈裟之下掛也。袈裟直著於身，易著汗垢，故用下掛，又熱時在屏處許於裙上但著之。其著法如掛袈裟，自右方之腋下交搭於左肩之上。西域記二曰：「僧卻崎唐言掩腋，舊曰僧祇支訛也。覆左肩掩兩腋，左開右合，長裁過腰。」寄歸傳二曰：「僧腳崎，掩腋衣也。」又曰：「其僧腳崎衣即是覆膊，更加一肘始合本儀。其被著法，應出右肩交搭左膊，房中恒著，唯此與裙。出外禮尊任加餘服。」又曰：「僧腳崎取一幅半或絹或布可長四肘五肘，如披五條反搭肩上。」又曰：「准梵本無覆肩名即是僧腳崎衣，此乃祇支之本號。」有部百一羯磨十曰：「僧腳欹迦，即是掩腋衣也。古名覆髆，長蓋右肩，定匪真儀。向使掩右腋而交搭左肩，即是全同佛制。又復流派自久漫造祇支，繁費雖多未聞折中，既違聖撿自可思愆，雖目擊明文，仍恐未能除改。改謂改其覆髆，除乃除卻祇支耳。」玄應音義十六曰：「僧迦，正言僧腳差，僧此云掩覆，腳差此云腋，名掩腋衣，律文作僧迦支，或作祇支，或作羯支，皆訛。」蓋四分律雖有祇支覆肩二名，而此原為梵漢之二名，實一物也。然南山舊律以之為二物，舉比丘尼之五衣，三衣之外，加此二者為五衣。新律家於三衣之外，加裙（男曰泥洹僧女曰厥修羅），僧腳崎（即祇支覆肩也）為五衣。義淨新律家之意，謂覆肩衣即僧腳崎，而謂為僧祇支或羯支，祇支者，梵語之訛略也。南山舊律家之意，謂當時漢土所行之紙支，通於僧尼勿論。行事鈔下一曰：「僧祇支法，此是中國，梵音此翻云上狹下廣衣。」（依四分律，則謂上狹下廣衣為未造祇支前之衣相，以為翻名，未穩。）六物圖曰：「梵語僧祇支，此云上狹下廣衣。此准律文以翻，全乖衣相。若準應法師音義，翻云掩腋衣，頗得其實。」大乘比丘十八物圖曰：「四分律四十云：爾時比丘得上狹下廣衣，衣用作僧祇支。白佛，聽作。當知上狹下廣者言是未作祇支而所得衣相也。然舊師又以此直為翻名是亦疑矣。」覆肩衣，為覆右肩。於比丘特聽阿難。於比丘尼為制衣，使受持之，祇支覆肩兩用，原為比丘尼之事。然來漢土，露出右肩，於其風俗不適，故自元魏之朝，比丘亦兩用之。其後更變為褊衫。褊衫者，縫合左肩之祇支與右肩之覆肩者也。見行事鈔資持記下一之一，僧史略上。


