---
title: 波吒釐子城緣起
source: deerpark.app
---

**來源：丁福保佛學大辭典**

<p>【傳說】西域記八謂初有婆羅門，高才博學，門人數千受業。學徒一日遊觀，有一書生徘徊悵望。同儔謂曰：汝何憂？曰：盛色方剛，學業未成，顧此憂心彌劇。學徒戲曰：今將求子聘婚，乃假立二人為男父母，二人為女父母，遂令坐波吒釐樹下。謂女婚者樹也，採時果，酌清流，陳婚姻之緒。時假女父舉華枝以授書生曰：斯嘉偶也，幸勿辭。書生之心欣然自得。日暮欲歸，懷戀不止。學徒曰：前言戲耳，幸同歸。林中猛獸多，恐相殘害。書生遂留，往來樹側。及夜，異光燭野，管絃清雅，俄見老翁策杖來慰。復有一老嫗引少女。翁乃指少女曰：是君之弱室也。酣歌樂讌經七日，學徒疑為獸害，往求之。乃見獨坐樹蔭，如對上客。雖告同歸，辭不從命。後自入城謁親故，陳其始末。聞者驚駭，同往林中，咸見華樹是一大第，僮僕役使，驅馳往來。彼老翁陳饍奏樂，從容接對。暮歲後生一男子。謂其妻曰：吾今欲歸。其妻以白父。翁謂書生曰：人生行樂，詎必故鄉。今將築室，宜勿異志。於是役徒不日而成。拘蘇摩補羅之舊城遷都於此。由彼子故，樹神為築城，爾後名波吒釐子城。</p>
