---
title: 禪居
source: deerpark.app
---

### 丁福保佛學大辭典

【術語】禪者之住居也。祖庭事苑八云：自達磨來梁隱居魏地，六祖相繼至大寂之世，凡二百五十餘年，未有禪居。洪洲百丈大智禪師懷海始創意不拘大小乘，折中經中之法，以設制範堂布長床，為禪宴食息之具，高橫椸架，置巾單瓶鉢之器。屏佛殿，建法堂，明佛祖親自屬授，當代為尊也。行普請之法，上下均力，置諸寮務，各有司存齋粥二時，賓主均徧，示法食之平等也。後世各隨於宜，別立規式。


