---
title: 灶神
source: deerpark.app
---

**來源：丁福保佛學大辭典**

<p>【神名】禮記月令曰：「孟夏之月，共祀灶。」又祭法曰：「庶士庶人立一祀，或立戶，或立灶。」御覽引淮南子萬畢術曰：「灶神晦日歸天白人罪。」（萬畢人姓名，見灶策列傳，蓋八公之輩，有術一卷，高誘所注，見淮南外篇，今亡）。陸灶蒙祀灶解曰：「灶神以時錄人功過，上白於天，當祀之，以祈福祥。」周禮註曰：「顓頊氏有子曰黎，祀為灶神。」淮南子氾論訓曰：「炎帝作火而死為灶。」莊子達生篇曰：「灶有髻。」音義司馬彪云曰：「髻灶神，著赤衣，狀如美女。」許慎五經通義，謂灶神姓蘇，名吉利。或云姓張，名單，字子郭。其婦姓王，名摶頰，字卿忌。酉陽雜俎謂神名隗，一名壤子。有六女，皆名察洽。其屬神有天帝嬌孫，天帝大夫，硎上童子，突上紫官等。按諸說不同，流俗稱之曰灶君，或曰灶王。戰國策復塗偵謂衛君曰：昔日臣夢見灶君。唐李廓鏡聽詞曰：匣中取鏡辭灶王，君與王皆經道之，而灶君尤古。</p>
