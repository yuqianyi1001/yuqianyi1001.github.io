---
title: 八藏
source: deerpark.app
---
### 佛光大辭典

(一)佛所說之聖教分為八種，即：(一)胎化藏，乃說佛在胎中化現之經。(二)中陰藏，乃說從逝世至次生間中有（中陰）之經。(三)摩訶衍方等藏，即大乘經。(四)戒律藏，即律典。(五)十住菩薩藏，乃說菩薩修因證果之大乘經。(六)雜藏，雜說三乘及人天修因證果等之大小乘經。(七)金剛藏，乃說等覺菩薩修因證果之經。(八)佛藏，乃說諸佛所說法、神通變現，以化度眾生之大乘經。﹝菩薩處胎經卷七出經品﹞

(二)大小乘各有經、律、論、雜等四藏，合稱為八藏。即：(一)經藏，即四阿含經。(二) 律藏，即四分（比丘法、比丘尼法、受戒法、滅諍法）、十誦律等。(三)論藏，即阿毗曇等論。(四)咒藏，即除一切疾病陀羅尼、闢除諸惡陀羅尼等。（以上四者，是為小乘聲聞四藏）(五)經藏，即妙法蓮華經、大方廣佛華嚴經等。(六)律藏，即菩薩善戒經、梵網經等。(七)論藏，即大智度論、十地經論等。(八)咒藏，即楞嚴咒、大悲咒等。（以上四者，是為大乘菩薩四藏）﹝大乘義章卷十三藏義﹞



### 三藏法數

﹝出華嚴經隨疏演義鈔﹞ 藏即含藏之義，謂含藏諸法文理，而有經、律、論、咒之不同。經者，法也、常也。凡聖之所軌則，曰法；魔外不能變壞，曰常。律者，法也。謂分判輕重，持犯之罪，如世之法律。論，議也。謂論議種種諸法甚深之義也。咒者，願也。謂祈願種種如意殊勝等事也。蓋以聲聞、緣覺、大小乘之不同，故有八藏之名焉。（魔外者，天魔外道也。） 〔一、經藏〕，經藏者，即四阿含經是也。（梵語阿含，華言無比法，謂世間之法無可比也。四阿含者，增一阿含、長阿含、中阿含、雜阿含也。） 〔二、律藏〕，律藏者，即四分十誦律等是也。（四分者，一比丘法、二比丘尼法、三受戒法、四滅諍法也。十誦者，謂佛弟子優波離十番誦出也。） 〔三、論藏〕，論藏者，即阿毗曇等論是也。（梵語阿毗曇，華言無比法。謂聖人分別法義不可比也。） 〔四、咒藏〕，咒藏者，即除一切疾病陀羅尼，辟除諸惡陀羅尼等是也。（梵語陀羅尼，華言咒，亦云能持，謂持善不失，持惡不生也。已上經、律、論、咒是聲聞四藏也。） 〔五、經藏〕，經藏者，即妙法蓮華經、大方廣佛華嚴等經。是也。 〔六、律藏〕，律藏者，即菩薩善戒經、梵網戒等經。是也。 〔七、論藏〕，論藏者，即大智度論、十地經等論。是也。 〔八、咒藏〕，咒藏者，即楞嚴咒、大悲等咒。是也。（已上經、律、論、咒，是菩薩四藏也。）

﹝出處胎經﹞ 藏，即含藏之義。謂佛滅度後，阿難結集如來所說經法。以此八藏，類攝無遺也。（梵語阿難，華言慶喜。） 〔一、胎化藏〕，胎化藏者，謂佛說胎中化現等事，如菩薩處胎等經。是也。 〔二、摩訶衍藏〕，梵語摩訶衍，華言大乘。摩訶衍藏者，即佛所說法華、涅槃、華嚴等諸大乘經。是也。 〔三、中陰藏〕，謂此色身死後未託生前，名為中陰。中陰藏者，如佛所說中陰等經。是也。 〔四、戒律藏〕，戒律藏者，謂佛所制在家、出家及大乘、小乘諸品戒法，如僧祇等律部。是也。 〔五、菩薩藏〕，菩薩藏者，謂佛所說大乘諸經，明諸菩薩修因證果之法。是也。 〔六、雜藏〕，雜藏者，謂佛所說大、小乘經，共明聲聞、緣覺、菩薩及諸天、人修因證果等法。是也。 〔七、金剛藏〕，金剛藏者，謂佛所說等覺菩薩修因證果之法，以其破惑之智最為堅利，能斷極後微細、無明之惑，故名等覺菩薩為金剛心。是也。（等覺者，去後妙覺，猶有一等，勝前諸位，得稱為覺也。） 〔八、佛藏〕，佛藏者，謂佛所說大乘諸經，明一切諸佛所說之法，及神通變現，導利眾生等事。是也。



### 丁福保佛學大辭典

【名數】一、胎化藏，二、中陰藏，三、摩訶衍方等藏，四、戒律藏，五、十住菩薩藏，六、雜藏，七、金剛藏，八、佛藏。見菩薩處胎經七。

大眾部立八藏。以聲聞藏與菩薩藏各立四藏故也。四藏者，經律論之三藏及雜藏也。義林章二本曰：「大眾部又說八藏，菩薩聲聞各有四故。」

【名數】八部之法藏也。



