---
title: 四種道理
source: deerpark.app
---

### 法相辭典

★瑜伽七十八卷二十頁雲：道理者：當知四種。一者、觀待道理。二者、作用道理。三者、證成道理。四者、法爾道理。觀待道理者：謂若因、若緣、能生諸行；及起隨說。如是名為觀待道理。作用道理者：謂若因、若緣、能得諸法；或能成辦；或復生已，作諸業用。如是名為作用道理。證成道理者：謂若因、若緣、能令所立所說所標義得成立；令正覺悟。如是名為證成道理。法爾道理者：謂如來出世、若不出世，法性安住法住法界。是名法爾道理。

★二解　顯揚二十卷十四頁雲：道理者：謂四種道理。一、觀待道理。二、作用道理。三、證成道理。四、法爾道理。若由諸因諸緣故，諸行生起；及隨顯說；是名觀待道理。若由諸因諸緣故，諸法若證得，若成滿，若彼已生，能起業用；是名作用道理。若由諸因諸緣故，所立、所說、所標舉義、得成立，得正解；是名證成道理。法爾道理者：謂若如來出世，若不出世，法性法界安住無變。是名法爾道理。

★三解　雜集論十一卷八頁雲：復次因辯觀察契經等法，應當解釋諸法道理。由依此道理，能觀彼法故。問：若欲于諸法，正勤審觀察；由幾種道理，能正觀察耶？答：由四種道理。謂觀待道理，作用道理，證成道理，法爾道理。觀待道理者：謂諸行生時，要待眾緣。如芽生時，要待種子時節水田等緣。諸識生時，要待根境作意等緣。如是等。作用道理者：謂異相諸法、各別作用。如眼根等、為眼識等所依作用。色等境界、為眼識等所緣作用。眼等諸識、了別色等。金銀匠等、善修造金銀等物。如是比。證成道理者：謂為證成所應成義；宣說諸量不相違語。所應成義者：謂自體差別所攝所應成義。諸量不相違語者：謂現量等不相違立宗等言。法爾道理者：謂無始時來，于自相共相所住法中，所有成就法性法爾。如火能燒，水能爛；如是等。諸法成就法性法爾。如經言：眼雖圓淨；空無有常，乃至無我。所以者何？其性法爾。



### 丁福保佛學大辭典

【術語】解深密經五說四種之道理：一觀待道理，有為法必因果對待，因生果，果由因生之不變道理也。二作用道理，因緣所生之有為法，必有成辦事業之作用也。三證成道理，由現量與比量及聖教量而證明成立之道理也。如諸行無常，諸法無我是。四法爾道理，不關如來之出世不出世，本來安住於法界之自爾道理也。此中法爾道理乃總體，其餘三道理乃其部分。法爾之一分現於因果之關係，名觀待道理，現於事業之上，名作用道理，現於人之理想上，名證成道理。此三者，皆為可知之道理也。第四之法爾中，含此三者，皆有應以佛之無分別智冥契而不可知之道理。因而以五明對之，則觀待作用之二道理，為工巧明，醫方明，聲明之所知，證成道理，乃因明之所知，法爾道理乃內明之所知也。

【名數】解深密經五所說：一觀待道理，又云相待道理。觀者觀對，待者待籍，如對長而籍長成短，對短而籍短得長，又如苦為所對而感樂，樂為所籍而感苦，總名觀待道理。十因中有觀待因是也。二作用道理，又云因果道理。若因，若緣，能成辨果，或又生而已作種種之業用，是名作用道理。三證成道理，又云成就道理。依現量比量聖教量而證成真正之理，名為證成道理。四法爾道理，又云法然道理。如來出世說法，或無出世說法者，然法性常爾，不可思議，是名法爾道理。莊嚴經論十二曰：「道理假建立有四種：一相待道理，二因果道理，三成就道理，四法然道理。」


