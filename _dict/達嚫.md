---
title: 達嚫
source: deerpark.app
---

### 丁福保佛學大辭典

【術語】Dakṣiṇā，又作噠嚫、達嚫、達親、達櫬、大嚫、檀嚫。財施之義。又右手之義，以右手受施物也。蓋於齋食之後，施僧以財物，令右手受之也。僧對其施物為報之而說法，稱其說法亦曰達嚫。是轉財施之義而為法施之義。義淨三藏謂為陀那伽陀或特欹拏伽陀，譯作施頌。探玄記十八曰：「達[打-丁+親]者，尊婆須蜜論作檀嚫。此云財施。律云：報施之法名曰噠嚫，導引福地亦名噠嚫。西域記云：正言達[打-丁+親]拏，或云馱器尼，此云右手也。以用右手受他所施為其生福故，從之立名。」行事鈔下三曰：「大嚫法，五分食後施衣物，名為噠嚫也。」資持記下三之三曰：「達嚫，大嚫。梵音少異，亦云檀嚫。此翻財施，謂報施之法名曰達嚫。文約施衣，准應不局。世謂以財襯食，故名嚫者，不識華梵。又名說法為施財者並非。問：為名財物，為目說法？答：據名名物。今謂行施之時必為說法，因名說法以為達嚫，準理具云達嚫說法，事義方全。問：此與咒願何別？答：約事似同，究義須別。咒願則別陳所為，達嚫則通為說法，今或營齋事須雙用。」寄歸傳一曰：「但至食龍，必為說特欹挐伽陀。是持施物供奉之義。特欹尼師，即是應合受供養人。是故聖制，每但食了，必須誦一兩陀那伽陀，報施主恩。」


