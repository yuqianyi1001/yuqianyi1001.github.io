---
title: 堅牢
source: deerpark.app
---

**來源：丁福保佛學大辭典**

<p>【天名】一作堅牢地神，堅牢地祇，堅牢地天。大地神女之名。其解為地之堅牢與神之不壞也。欲求資財珍寶伏藏，及神通長年妙藥，并療眾病降伏怨敵，制諸異論時，於淨室安置道場，浴身，著鮮潔衣，踞草座之上，在有舍利尊像之前或有舍利制底之所，燒香散花，飯食供養，白月八日布灑星合時請召之。見金光明最勝王經八堅牢地神品。密教謂為胎藏大日之隨類應現身與其后共列胎藏界曼荼羅外金剛部。形像為肉色女形，左手持鉢，鉢中盛鮮花。其后形像，右手掬而當心，左手亦掬而當股。種子為<img src="gaiji/DF-87B1.png"/>。最勝王經八曰：「此大地神女，名曰堅牢。」大日經疏四曰：「地神是女天，女是三摩地義，即是大日世尊護持一切眾生心地三昧也。」嘉祥金光明疏曰：「神能持地使令不壞，因地受稱。」金光明經二，有「堅牢地神品。」諸天傳下，有「堅牢地神傳。」地藏本願經下，有「地神護法品。」</p>
