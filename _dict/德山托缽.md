---
title: 德山托缽
source: deerpark.app
---
### 丁福保佛學大辭典

【公案】雪峰在德山作飯頭。一日飯遲，德山托鉢至法堂。峰曬飯巾次，見德山云：這老漢，鐘未鳴，鼓未響，托鉢向什麼處去？德山便歸方丈。峰舉似巖頭。巖頭云：大小德山，未會末後句。山聞使侍者呼巖頭來，問曰：汝不肯老僧耶？巖頭密啟其意。德山至來日上堂，果與尋常不同。巖頭至僧堂前打掌大笑云：且喜老漢得會末後之句，他後天下人不奈伊何。見會元巖頭章，無門關。



