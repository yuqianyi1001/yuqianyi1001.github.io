---
title: 涅槃像曼陀羅
source: deerpark.app
---

**來源：丁福保佛學大辭典**

<p>【圖像】畫釋尊橫臥寶床，五十二類異眾圍繞之而哀慟之相也。畫虛空雲中有一僧，攜錫杖立於前，無數天人從於後而降臨之相者，是尊者阿那律（又曰阿泥樓駄），於如來身入棺後，昇忉利天，以世尊入滅之事，告摩耶夫人，摩耶聞之哀慕，自天下趣於雙樹間也。見摩訶摩耶經下。佛北首下娑羅樹之枝，遙懸錦囊及錫杖者，是為佛之鉢盂及錫杖。佛入滅時手付阿難者也。見菩薩處胎經一。佛之足下有二老婆撫如來之足而涕泣者，悲身貧不能如餘人為前後之供養也。見小乘大般涅槃經下。佛前一比丘迷倒，餘僧垂手而慰之者，阿難深沒憂海，投如來前如死人，阿那律安慰之，使於如來致四問之狀也。見智度論二。大力士之悲哽鳴咽相，是金剛力士也。見佛入涅槃密迹金剛力士哀戀經。</p>
