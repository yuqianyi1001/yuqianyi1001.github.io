---
title: 月光童子
source: deerpark.app
---

### 丁福保佛學大辭典

【人名】又曰月光兒。其父德護為摩揭陀國王舍城之長者，不信佛，聽六師之言，作火坑欲害佛，其子月光童子諫止之，亦不聽。後見佛到，火坑變而為涼池，心大悔責。歸佛，得須陀洹果。佛與月光童子以成佛之記。且說佛滅後當作支那國王，興隆三寶。德護長者經下曰：「又此童子，我涅槃後，於未來世，護持我法。（中略）於當來世佛法末時，于閻浮提支那國內，作大國王，名曰大行，能令支那國內一切眾生信於佛法種諸善根。時大行王，以大信心大威德力，供養我鉢，於爾數年，我鉢當至沙勒國，從爾次第至支那國。」（歷代三寶紀十二又引此經）。佛說申日經曰：「佛告阿難：我般涅槃千歲已後，經法且欲斷絕。月光童子，當出於秦國作聖君，受我經法，興隆道化。秦土及諸邊國鄯善、烏萇、歸茲、疏勒、大宛、于填、及諸羌虜夷狄，皆當奉佛尊法，普作比丘。」此童子為月燈三昧經之對告眾。其異譯月明菩薩經稱為月明童男。寶雨經一曰：「爾時東方有一天子，名曰月光，乘五色雲，來詣佛所。右遶三匝，頂禮佛足，退坐一面。佛告天曰：汝光明甚為希有。（中略）由汝曾種無量善根因緣，今得如是光明照曜，天子！以是緣故，我涅槃後，最後時分，第四五百年中，法欲滅時，汝於此贍部洲東北方摩訶支那國，位居阿鞞跋致，實是菩薩故，現女身為自在主。經於多歲，正法治化，養育眾生，猶如赤子，令修十善。能於我法廣大住持，建立塔寺，又以衣服飲食臥具湯藥供養沙門，於一切時常修梵行，名曰月淨光。」



### 佛光大辭典

月光，梵名Candra -prabha 。又作月明童子、月光菩薩、月光兒。為佛世時王舍城長者申日之子。依月光童子經所載，申日聽信不蘭迦葉等六師外道之言，設火坑欲加害于佛，月光童子諫之而不聽。及佛至，火坑忽變作浴池，申日大為驚悔，歸佛開悟，得不退轉法忍。另據申日經所述，佛謂于己般涅千歲之後，月光童子當生于秦國（中國）作聖君，持守經法，興隆道化。﹝德護長者經卷下、寶雨經卷一、月燈三昧經、月明菩薩經﹞


