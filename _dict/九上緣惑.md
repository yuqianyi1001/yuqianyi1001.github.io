---
title: 九上緣惑
source: deerpark.app
---
### 佛光大辭典

九種緣上界上地所起之惑。即見苦所斷之邪見、見取見、戒禁取見、疑、無明，及見集所斷之邪見、見取見、疑、無明。即十一遍行中，除身、邊二見之九者。此九者于緣上之中且約界說，或唯緣一界，或合緣二界，故品類足論卷五謂，有諸隨眠為欲界系緣色界系、緣無色界系、緣色無色界系，為色界系緣無色界系。大乘阿毗達磨雜集論卷六則謂，欲界煩惱除無明、見、疑之外，不能緣上地為境，此無明等雖亦能緣上地，然彼不能親緣上地如緣自地。小乘、雜集論等亦謂除此九之外，其餘貪、嗔、慢等不能上緣，唯識則謂此等亦得緣上地。﹝俱舍論卷十九、成唯識論卷六﹞



### 丁福保佛學大辭典

【術語】九種緣上界上地之惑也。即見苦所斷之邪見，見取見，戒禁取見，疑，無明，五者及見集所斷之邪見，見取見，疑，無明，四者。蓋十一徧行中，除身邊二見者也。俱舍論十九曰：「於十一中，除身邊見，所餘九種，亦能上緣。上言正明上界上地，兼顯無有緣下隨眠。此九雖能通緣自上，然理無有自上頓緣。於緣上中，且約界說，或唯緣一，或二合緣。故本論（品類足論五）言，有諸隨眠，是欲界繫緣色界繫。有諸隨眠，是欲界繫緣無色界繫。有諸隨眠，是欲界繫緣色無色界繫。有諸隨眠，是色界繫緣無色界繫。約地分別，准界應思。」大乘阿毘達磨雜集論六曰：「欲界煩惱，除無明見疑，餘不能緣上地為境。此無明等雖亦有能緣上地者，然彼不能親緣上地如緣自地。由依彼門起分別故，立彼為所緣。」是也。但小乘及雜集論等，謂唯此九能上緣，餘貪瞋慢等，不能上緣，然成唯識論六曰：「有處，言貪瞋慢等不緣上者，依麤相說，或依別緣。」總之此等亦得緣上地也。出於大毘婆沙論十八，瑜伽師地論六十二等。



