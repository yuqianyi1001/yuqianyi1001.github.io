---
title: 迦羅鎮頭
source: deerpark.app
---
### 丁福保佛學大辭典

【譬喻】迦羅與鎮頭皆果名。迦羅果有毒，鎮頭無毒，而二果相似，以譬比丘之持戒破戒。涅槃經六曰：「善男子！如迦羅迦林，其樹眾多。於是林中，唯有一樹，名鎮頭迦。是迦羅迦樹鎮頭迦樹，二果相似，不可分別。其果熟時，有一女人，悉皆拾取。鎮頭迦果，纔有一分。迦羅迦樹，乃有十分。是女不識，齎來詣市，而衒賣之。凡愚小兒，不復別故，買迦羅迦果，噉已命終。有智人輩，聞是事已。即問女人：姊何處持是果來？是時女人即示方所。諸人即言：如是方所，多有無量迦羅迦樹，唯有一根鎮頭迦樹。眾人知已，笑而捨去。善男子！大眾之中，八不淨法，亦復如是。於是眾中，多有受用如是八法，唯有一人清淨持戒，不受如是八不淨法。」止觀十下曰：「從外道四見，乃至圓門四見，有害無害，譬如迦羅鎮頭二果。」Kālaka Tinduka。



