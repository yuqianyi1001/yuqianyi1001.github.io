---
title: 密跡
source: deerpark.app
---

**來源：丁福保佛學大辭典**

<p>【天名】又曰密迹力士，密迹金剛，金剛密迹等。新譯為秘密主，手持金剛武器警固佛之夜叉神總名。密迹者，以彼常親近佛聞佛秘密事迹之本誓，故名密迹也。寶積經密迹金剛力士會曰：「法意太子曰：吾自要誓，諸人成得佛時，當作金剛力士，常親近佛。在外威儀省諸如來，一切秘要常委託依，普聞一切諸佛秘要密迹之事，信樂受喜，不懷疑結。（中略）其法意太子則今金剛力士名密迹是也。」然依玄應師之義則以迹字為譯人之蛇足，是不見寶積經之過也。玄應音義一曰：「密迹，梵言散那，此譯云密主。密是名也，以知佛三密功德故也。主者夜叉主也，案梵本都無迹義，當以示迹為神，故譯經者義立名耳。」大日經疏一曰：「西方謂夜叉為秘密，以其身口意速疾隱秘，難可了知故。舊翻或云密迹。若淺略明義，秘密主即是夜叉王也。」梵Guhyapāda。</p>
