---
title: 二佛身
source: deerpark.app
---

**來源：三藏法數**

<p>﹝出涅槃經﹞ 〔一、法性身〕，法性即法身也。謂此法性之身，遍滿十方，無量無邊，色像端正，相好莊嚴，以無量光明，無量音聲，能度十方法身菩薩，是名法性身。 〔二、生死身〕，謂佛以方便力，現生現滅，示初出家，乃至成佛得道，一切惡法盡斷，一切善法悉皆成就，次第說法，度諸眾生，是名生死身。</p><p>﹝出涅槃經﹞ 〔一、生身〕，生身者，謂從父母所生，即佛應化之身也。 〔二、法身〕，法身者，謂本有法性之身，若佛出世及不出世，常住不動，無有變易也。</p><p>﹝出涅槃經﹞ 〔一、常身〕，如來常住解脫之身。眾德悉備，萬行俱圓；先百千萬億劫而不見其生，後百千萬億劫而不見其滅；是名常身也。 〔二、無常身〕，如來方便為欲度脫一切眾生，示現生死之身，出家修道成佛說法入於涅槃，是名無常身也。（梵語涅槃，華言滅度。）</p>

**來源：丁福保佛學大辭典**

<p>【名數】見二身條。</p><p>參照：<a href="/dict/二身">二身</a></p>
