---
title: 十科
source: deerpark.app
---

**來源：三藏法數**

﹝出續高僧傳﹞ 〔一、翻譯〕，翻譯者，謂翻梵語而為華言也。又譯之為言，易也。以華夏之言，易彼梵語，俾大法以流通，如摩騰初至於漢，譯四十二章經之類是也。 〔二、解義〕，解義者，謂善解如來所說諸經甚深法義也。蓋依解以立行，修行以契理，則可以弘大教，可以證菩提，如佛弟子迦旃延善解契經是也。（梵語菩提，華言道。梵語迦旃延，華言不空。） 〔三、習禪〕，禪，梵語具云禪那，華言靜慮。謂人從無始以來，逐妄迷真，起惑造業，展轉沉溺；若能息心靜慮，修習禪定，一旦慧光發生，則了妄顯真，返本還源也。 〔四、明律〕，明律者，謂明曉如來所制律法，防非止過，調練身口意之三業也。蓋修行之人，須深明戒律，持犯之相，堅固守護，無毀無缺，則能止惡遷善，出離苦趣，而生善道也。 〔五、感通〕，感通者，謂神妙不測，感之斯應也。蓋修行之人，既證道果，內性明了，則無感而不通。故智論云：通有四義：一身能飛行，二移遠能近，三彼沒此出，四一念即至。如唐之萬回與元珪禪師者是也。（萬回兄戍安西，久無消息。母憂之。回即朝往，際晚而歸，持兄書至，報云平善；往復萬里，故稱萬回。元珪禪師居嵩山時，嘗為嶽神授五戒，感嶽神，乞效神力報謝，為移北岫樹木，植之東嶺，為屏障也。） 〔六、遺身〕，遺身者，謂重法亡軀，發勇猛心，奮精進力，務求佛道，故棄身若弗有。如世尊宿捨全身而求半偈；神光參達磨，斷臂以求安心是也。（涅槃經云：佛昔作婆羅門時，於雪山修行。釋提桓因化作羅剎，唱過去佛所說偈云：諸行無常，是生滅法。時婆羅門聞偈心喜，即曰：汝說偈未備，請為說竟。羅剎曰：我飢不能說，若得汝肉熱血食之，乃可為舉全偈。時婆羅門許以身施。羅剎即說後半偈云：生滅滅已，寂滅為樂。婆羅門以所聞偈，遍書于石樹上訖，於高木投身而下，以施羅剎也。傳燈錄云：達磨大師在少林時，神光晨夕參求其法，師曰：諸佛妙道，曠劫精勤，豈小智輕心，欲冀真乘。光即取刀斷臂師前。師許之，為易名惠可。可曰：我心未寧，乞師為安。師曰：將心來，與汝安。可曰：覓心了不可得。師曰：為汝安心竟。） 〔七、誦讀〕，看文曰讀，背文曰誦。謂一大藏教佛祖至言，若讀誦受持者，可以滅罪生福；或因言悟旨，而得心地開明，顯發智慧也。 〔八、護法〕，護法者，謂諸佛所說教法，弘護在人。故如來於靈山會上，付囑國王大臣，為法護衛。然出家奉佛者，尤當勉力精進，作世舟航，渡諸淪溺，以護佛法，而令久住也。 〔九、興福〕，興福者，謂興造福利，事非一端。如來歷劫苦行，福慧兼修，稱兩足尊。此之十科，自第八以前，多言修慧。至此第九，乃言修福。故修行之人，能從事於八福田，及寫經造像，凡有利於物者，不憚艱辛，勉而行之，則福之所由興也。（八福田者，謂廣路、義井、建造橋梁、治平險隘、孝養父母、恭敬三寶、給事病人、救濟貧窮、設無遮會也。） 〔十、雜科〕，雜者，不一也。謂前九科，各專一事；至此一科，則兼前九科進修之事，傍及世間經書，治世語言，禮樂文章，制度典故，無不兼通也。



### 丁福保佛學大辭典

【名數】又曰十條，翻譯之十科也。見翻譯條。

參照：<a href="/dict/翻譯">翻譯</a>



### 佛光大辭典

唐代道宣撰續高僧傳三十卷，分十科記述由梁初至唐貞觀十九年間歷代高僧之事蹟；其中前八科為修慧，第九為修福。十科即：(一)翻譯，謂翻梵語為華言。如梁朝寶唱、北魏菩提流支等。(二)解義，謂善解如來所說諸經之甚深法義。如梁朝僧F、慧澄等。(三)習禪，謂人從無始以來逐妄迷真，起惑造業，輾轉沉溺，若能息心靜慮，修習禪定，一旦慧光發生，則了妄顯真，返本還源。如梁代道珍、隋代法充等。(四) 明律，謂明曉如來所制律法，防非止過，調練身、口、意三業。如隋代覺朗、唐代慧銑等。(五)感通，謂神妙不測，感之斯應。依大智度論所說，‘通’有身能飛行、移遠能近、彼沒此出、一念即至等四義。如唐代萬四禪師、元圭禪師。(六)遺身，謂重法亡軀，發勇猛之心，奮精進力，務求佛道，故棄身若無有。如唐代法曠、道休等。(七)讀誦，讀指看文，誦即背誦。謂讀誦受持一大藏教者，可以滅罪生福，或得心地開明，顯發智慧。如唐代善慧、慧銓等。(八)護法，謂諸佛所說之教法，賴人弘護，故如來于靈山會上，付囑國王大臣，為法護衛，至若出家奉佛者，尤當勉力精進，作世舟航，以護佛法，而令久住。如元魏曇無最、隋代僧猛等。(九)興福，謂興造福利。修行之人從事于八福田（曠路義井、建造橋梁、治平險隘、孝養父母、恭敬三寶、給事病人、救濟貧窮、設無遮會）及寫經造像，凡有利于眾生者，皆勉而行之，則由此興福。如唐代智通、慧雲等。(十)雜科，謂兼前九科進修之事，傍及世間經書、治世語言、禮樂文章等，無不兼通。如隋代慧常、唐代寶岩等。


