---
title: 印度
source: deerpark.app
---

### 法相辭典

★西域記二卷一頁雲：詳夫天竺之稱，異議糾紛。舊雲身毒，或曰賢豆。今從正音，宜雲印度。印度之人，隨地稱國，殊方異俗。遙舉總名，語其所美，謂之印度。印度者：唐言月。月有多名，斯其一稱。言諸群生，輪回不息；無明長夜，莫有司晨；其猶白日既隱，宵燭斯繼。雖有星光之照；豈如朗月之明。苟緣斯致，因而譬月。良以其土，聖賢繼軌，導凡禦物，如月照臨。由是義故；謂之印度。印度種姓族類群分，而婆羅門特為清貴。從其雅稱，傳以成俗。無雲經界之別，總謂婆羅門國焉。若其封疆之域，可得而言。五印度之境，週九萬餘裡。三垂大海，北背雪山。北廣南狹，形如半月。畫野區分，七十餘國。時特暑熱，地多泉濕。北乃山阜隱軫，丘陵瀉滷；東則川野沃潤，疇隴膏腴；南方草木榮茂；西方土地磽確；斯大概也，可略言焉。



### 丁福保佛學大辭典

【地名】梵Sindhu＝波斯Hindhu＝希臘India（國名），Indus（河名），舊稱身篤，身毒，賢豆，天竺等。新稱印度，印特伽，譯曰月。西域記二曰：「天竺之稱，異議糾紛。舊云身毒，或云賢豆。今從正音，宜云印度。印度者，唐云月，月有多名，斯其一稱。（中略）良以其土聖賢繼軌，導凡御物，如月照臨，由是義故，謂之印度。」慈恩傳二曰：「印特伽國，謂印度也。」是月之名與Indu混也。


