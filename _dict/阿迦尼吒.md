---
title: 阿迦尼吒
source: deerpark.app
---

**來源：丁福保佛學大辭典**

<p>【界名】Akaniṣṭha，天名。舊稱阿迦貳吒，阿迦尼吒，阿迦尼沙託。新稱阿迦尼瑟吒，阿迦尼瑟搋。阿迦尼瑟揥。譯曰色究竟。此天者色界十八天之最上天，為有形體之天處之究竟，故又云質礙究竟，色究竟天。又名有頂天。過此則無色界之天。僅有心識而無形體矣。法華經序品曰：「下至阿鼻地獄，上至阿迦尼吒。」即全色界也。慧苑音義上曰：「阿迦尼吒，具云阿迦尼瑟吒。言阿迦者，色也。尼瑟吒者，究竟也。言其色界十八天中，以最終極也。」玄應音義六曰：「經中或作阿迦尼沙託，或作尼師吒，或作貳吒，皆訛也，正云阿迦扼瑟搋。譯云：阿伽，言質礙。扼瑟搋，言究竟。謂色究竟天也。」玄贊二曰：「阿迦扼瑟揥。」（巴Akaniṭṭha）。</p><p>【界名】巴利語Akaniṭṭha，又作阿迦膩吒，阿迦抳搋。梵語曰阿迦尼瑟吒Akaniṣṭha，又作阿迦尼沙吒，阿迦尼師吒，阿迦抳瑟搋。略曰尼師吒，尼吒，或二吒。譯言色究竟。色界十八天中之最上天名。慧苑音義上曰：「阿迦尼吒，具云阿迦尼瑟吒。阿迦，云色。尼瑟吒，云究竟。謂色界十八天中，此最終極。又阿者無也，迦尼瑟吒者小也。謂色界十八天中，最下一天唯小無大，餘十六天，上下互望，亦大亦小。此一天唯大無小，故以名。」又玄應音義七，取前說，阿迦譯云質閡。</p>
