---
title: 多陀阿伽度
source: deerpark.app
---

### 丁福保佛學大辭典

【術語】Tathāgata，又作怛闥阿竭，多陀阿伽陀，多陀阿伽馱，怛他蘗多，怛他蘗多夜，多陀竭，怛薩阿竭。譯曰如來，又曰如去。其來去相通者，由「達於如實之人。」（Tathāgata），「如實來格之人。」（Tathā－āgata）兩讀法而來。智度論曰：「多陀阿伽陀，如法相解，如法相說。如諸佛安隱道來，佛亦如是來，更不去至後有中，是故名多陀阿伽陀。」玄應音義三曰：「怛薩阿竭，大品經作多他阿伽度，此云如來。」慧琳音義十六曰：「多陀竭，正音云怛他蘗多，唐云如來也。」仁王經儀軌曰：「阿佗蘗多夜，此云如來。」註維摩經九：「什曰：多陀怛伽度，秦言如來，亦云如去。如法說，故名如。著佛以安穩道來，此佛亦如是來，彼佛安穩去，此佛亦如是去也。」大疏一曰：「梵本云怛他揭多，怛他是如義，揭多是來義、知解義、說義、去義，如諸佛乘如實道來成正覺，今佛亦如是來故名如來。一切諸佛如法實相知解，知已亦如諸法實相為眾生說。今佛復如是，故名如實知者，亦名如實說者。一切諸佛得如是安樂性直至涅槃中，今佛亦如是去，故名如去。釋論具含四義，然古譯多云如來，有部戒本云如去，阿闍梨意存如去如說，今且順古題也。」


