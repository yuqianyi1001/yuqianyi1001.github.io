---
title: 韋紐天
source: deerpark.app
---

### 丁福保佛學大辭典

【天名】Viṣṇu，又作違紐天，毘紐，韋糅，毘瑟紐，毘瑟笯，毘瑟怒，毘搜紐，毘瘦紐。譯曰徧淨等。大自在天之別名，生於劫初大水中，有一千頭二千手，從其臍中生大蓮華，蓮華上化生梵天王云。智度論二曰：「如韋紐天，秦言徧聞。四臂，捉貝持輪，騎金翅鳥。」同八曰：「劫盡燒時，一切皆空。眾生福德因緣力故，十方風來，相對相觸能持大水。水上有一千頭人二千手足，名為韋紐。是韋紐人臍中出千葉金色妙寶蓮華，其光大明如萬日俱照。華中有人結跏趺坐，此人復有無量光明，名曰梵天王。此梵天王心生八子，八子生天地人民，是梵天王於諸婬瞋已盡無餘。」廣百論一曰：「違紐天，秦云徧勝天。」三論檢幽鈔一曰：「韋紐者，此翻為徧淨。」大日經疏十七曰：「韋紐天者，自在天別名。」大日經疏五曰：「微瑟紐，舊譯謂之毘紐，此即那羅延天也。」


