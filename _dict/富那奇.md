---
title: 富那奇
source: deerpark.app
---
### 丁福保佛學大辭典

【異類】餓鬼名。佛在王舍城竹林精舍，時尊者目連見一餓鬼，身如燋柱，腹如大山，咽如細針，呻吟大喚，馳走四方，求索尿屎以為飲食。目連詣佛所問之，佛曰：此賢劫中舍衛城有長者，壓甘蔗汁而致大富，時有辟支佛患渴病，詣長者家乞甘蔗汁，長者心生歡喜，告其婦富那奇曰：我有急緣欲出，汝在後取甘蔗汁施辟支佛。夫出，婦取辟支佛鉢於屏處小便鉢中，以甘蔗汁覆其上，與辟支佛，佛受已，知非是，投棄於地，空鉢而還。彼婦命終，墮餓鬼中常為饑渴逼卻，即今富那奇餓鬼是也。見百緣經五。

【人名】Pūrṇeccha，比丘名。放鉢國長者曇摩羨Dharmasena，此譯法軍，有二子，兄名羨那，此譯軍。弟名富那奇，此譯滿願。後出家證阿羅漢，化兄羨那，令造旃檀堂請佛。各持香爐，登高樓，遙望祇洹，燒香歸命，念佛及聖僧。香煙乘空至佛頂上，為一煙蓋。佛知之，即語神足比丘同往。見賢愚經六。



