---
title: 第四靜慮
source: deerpark.app
---
### 法相辭典

★瑜伽十二卷十七頁雲：又于第四、喻有差別。清淨心者：謂與舍念清淨相應。超過下地諸災患故。鮮白者：謂性是善。自地煩惱、無愛味故。何故復以長者為喻？謂彼所作、皆審悉故；不放逸故；思惟籌量、觀察勝故；于增減門、無不知故。證得清淨第四靜慮者，亦復如是。凡有所為、審諦圓滿，無諸放逸。于一切義，無不了知。其性捷利。八經九經以為喻者：由堅致故；顯蚊虻等，不能侵損。首足皆覆者：若有二失；容可侵損。謂衣薄故；有露處故。今此顯示二失俱無。此定亦爾。其心清淨鮮白週遍。一切散動、所不能侵。堪忍寒暑，乃至他所呵叱惡言；及內身中種種苦受。

★二解瑜伽三十三卷十二頁雲：復次此中對治種類、勢相似故；略不宣說樂斷對治，但說對治所作樂斷。何等名為此中對治？所謂舍念、及以正知。由即于此，數修習故；便能棄舍令不出離第三靜慮，第三靜慮地中勝樂。是故說言由樂斷故。修靜慮者、即于爾時，所有苦樂、皆得超越。由是因緣，若先所斷，若今所斷，總集說言樂斷苦斷先喜憂沒。謂入第四靜慮定時，樂受斷故。入第二靜慮定時，苦受斷故。入第三靜慮定時，喜受沒故。入初靜慮定時，憂受沒故。今于此中，且約苦樂二受斷故；說有所餘。非苦樂受。是故說言彼于爾時不苦不樂。從初靜慮一切下地災患已斷。謂尋、伺、喜、樂、入息、出息。由彼斷故，此中舍念清淨鮮白。由是因緣，正入第四靜慮定時，心住無動。一切動亂、皆悉遠離。是故說言舍念清淨。第四等言、如前所說初靜慮等，應知其相。

★三解法蘊足論五卷十五頁雲：復有一類、斷樂斷苦先喜憂沒，不苦不樂，舍念清淨，第四靜慮具足住；是名第四天道。六卷六頁釋雲：斷樂者雲何？樂謂順樂觸所起身樂、心樂、平等受受所攝、總名為樂。復次修第三靜慮時，順樂受觸所起心樂平等受受所攝、是名樂。斷苦者雲何？苦謂順苦觸所起身苦、不平等受受所攝，是名苦。此苦及樂、爾時俱得斷遍知，遠離極遠離，調伏極調伏，隱沒除滅；是故說為斷樂斷苦。先喜憂沒者雲何？喜、謂順喜觸所起心喜、平等受受所攝，是名喜。復次修第二靜慮時，順喜受觸所起心喜、平等受受所攝、是名喜。雲何憂？謂順憂觸所起心憂、平等受受所攝，是名憂。此及前喜、爾時俱得斷遍知，乃至隱沒除滅；是故說為先喜憂沒。復次入初靜慮時，憂得斷遍知。入第二靜慮時，苦得斷遍知。入第三靜慮時，喜得斷遍知。入第四靜慮時，若樂、若苦、若喜、若憂、皆得斷遍知，遠離極遠離，調伏極調伏，隱沒除滅。是故說為斷樂斷苦先喜憂沒。不苦不樂者：顯此中無苦樂二受，唯有第三非苦非樂受。舍念清淨者：雲何舍？謂彼爾時，心平等性、心正直性、心無警覺寂靜住性，總名為舍。雲何念？謂彼爾時，諸念、隨念、廣說乃至心明記性，總名為念。彼于爾時，若舍、若念、俱得清淨。樂、苦、喜、憂、尋、伺、二息、皆遠離故；說名清淨。第四者：謂此靜慮、順次數中，居第四故。復次此于九種次第定中，在第四故。靜慮者：謂在此定中，不苦不樂受、舍、念、心一境性、總此四支、名第四靜慮。如有頌言：樂苦等已滅。心堅住不動。得清淨天眼，能廣見眾色。不苦不樂受、淨舍念及定，名第四靜慮。諸佛所稱譽。在此定中諸心意識、名第四靜慮俱有之心。諸思等思、乃至造心意業、名第四靜慮俱有意業。諸心勝解、已勝解、當勝解、名第四靜慮俱有勝解。在此定中、若受、若想、乃至若慧等、名第四靜慮俱有諸法。如是諸法、亦得名為第四靜慮。此靜慮名所依之義、具足及住、皆如前說。



### 丁福保佛學大辭典

【術語】舊譯曰第四禪。新譯曰第四靜慮。色界四地中第四地之名。此有九天，其第三廣果天中有大自在天宮。此第四靜慮以上無依三災而成壞者。



