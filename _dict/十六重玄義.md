---
title: 十六重玄義
source: deerpark.app
---
### 丁福保佛學大辭典

【名數】真言行者，漸次證入六無畏與自二地至佛地之十地，合有十六重，以到一切地（第六無畏即初地也），但此一一重各有因根究竟三心，而起證者，依重重之一法門得到一切智地，即十六生之義也。而此十重初後更更收，聖凡互攝，一法門具無盡之法門，故謂之重玄。大日經疏三曰：「漸次證入者，如初無畏時以聲字觀修漫荼羅行。（中略）第六無畏於平等心中修漫荼羅行，離垢地以去各於自地觀心中修漫荼羅行。略以行信分之，已作十六重淺深不同，此一一位自有菩提種子心，有大悲胎藏增長因緣，有慧方便業受用之果，如前所說從一一門各流出種種門等。」演密鈔四曰：「以初地菩薩入三世平等故與第六無畏平等無畏無異，故取二地已去乃至佛地，足前六種無畏，故成十六重玄義也。」又曰：「如第一重玄以聲字觀修曼荼羅行，聲字為門即當其因。觀行圓明，即當其根。增不已入法界壇，則當究竟。一位既爾，餘位皆然。」



