---
title: 十種見佛
source: deerpark.app
---
### 佛光大辭典

菩薩修殊勝行，應佛所行，得見十佛，了了分明，稱為十種見佛。據華嚴經疏卷五十一離世間品載，十種見佛即：(一)安住世間成正覺佛無著見，指如來乘如實道示成正覺，安住世間，而不著涅，不著生死，菩薩應佛無著而見。(二)願佛出生見，指如來乘願出生，無處不現，菩薩應佛出生而見。(三)業報佛深信見，指如來修萬行善業之因，感相好莊嚴之報，此淨業果報，皆由因中深信而起，菩薩應佛深信而見。(四)住持佛隨順見，指如來隨順眾生，以身舍利住持世間，永久不壞，菩薩應佛隨順而見。(五)涅佛深入見，指如來由深入涅生死境界，故其化身能示現滅度，菩薩應佛深入而見。(六)法界佛普至見，指如來之身充滿清淨法界，無所不至，菩薩應佛普至而見。(七)心佛安住見，指如來之心湛然不動，安住真性，菩薩應佛安住而見。(八)三昧佛無量無依見，指如來清淨無量三昧，無念無依，恆現在前，菩薩應佛無量無依而見。(九)本性佛明了見，指如來本覺真性，清淨湛然，洞徹明了，菩薩應佛明了而見。 (十)隨樂佛普授見，指如來隨自他意之樂欲，普授一切之身，菩薩應佛普授而見。



### 三藏法數

﹝出華嚴經疏﹞ 謂菩薩修殊勝行，離諸障礙，稱佛所行，得見十佛，了了分明，如是見者，乃名真見。故云十種見佛也。 〔一、安住世間，成正覺，佛無著見〕，謂如來乘如實道，示成正覺，安住世間，而不著涅槃，不著生死。菩薩稱佛無著而見，是名安住世間，成正覺，佛無著見。（梵語涅槃，華言滅度。） 〔二、願佛出生見〕，謂如來乘願出生，無處不現。菩薩稱佛出生而見，是名願佛出生見。 〔三、業報佛深信見〕，謂如來修萬行善業之因，感相好莊嚴之報。蓋此淨業果報，皆由因中深信而起。菩薩稱佛深信而見，是名業報佛深信見。 〔四、住持佛隨順見〕，謂如來隨順眾生，以身舍利住持世間，永久不壞。菩薩稱佛隨順而見，是名住持佛隨順見。（梵語舍利，華言骨身。） 〔五、涅槃佛深入見〕，梵語涅槃，華言滅度。謂如來化身，示現滅度，皆由深入涅槃生死境界，故能示現。菩薩稱佛深入而見，是名涅槃佛深入見。（滅度，謂大患永滅，超度三界也。） 〔六、法界佛普至見〕，謂如來之身，充滿清淨法界，無所不至。菩薩稱佛普至而見，是名法界佛普至見。 〔七、心佛安住見〕，謂如來之心，湛然不動，安住真性。菩薩稱佛安住而見，是名心佛安住見。 〔八、三昧佛無量無依見〕（梵語三昧，華言正定），謂如來清淨無量三昧，寂然常照，無念無依，恒現在前。菩薩稱佛無量無依而見，是名三昧佛無量無依見。 〔九、本性佛明了見〕，謂如來本覺真性，清淨湛然，洞徹明了。菩薩稱佛明了而見，是名本性佛明了見。 〔十、隨樂佛普授見〕，謂如來隨自他意之樂欲，普授一切之身。菩薩稱佛普授而見，是名隨樂佛普授見。



### 丁福保佛學大辭典

【名數】見佛身條。

參照：<a href="/dict/佛身">佛身</a>



