---
title: 四山
source: deerpark.app
---
### 佛光大辭典

用以表示人身無常，必受生、老、病、死等四相逼迫之譬喻。謂人身無常，常為生、老、病、死四苦所逼迫，而無所逃逸。南本涅經卷二十七（大一二·七八一下）：‘有四大山，從四方來，欲害人民；（中略）四大山者，即生老病死也。’然別譯雜阿含卷四，則以四山比喻老、病、死、衰耗四相。即：(一)老山，謂人漸老邁，則形色枯悴，精神昏昧，故老山能壞一切壯年之盛色。(二)病山，謂人之四大不調，則身心疲憊，故病山能壞一切之強健。(三)死山，謂人之身盡命終時，則四大悉滅，故死山能壞一切之壽命。(四)衰耗山，謂人之富貴榮華衰耗，則名利皆空，故衰耗山能壞一切之榮華富貴。此外，增一阿含經卷二十六‘四意斷品’，以四山比喻老、病、死及無常。﹝增一阿含經卷十八、北本涅經卷二十九、摩訶止觀卷一下、往生要集卷上本﹞



### 三藏法數

﹝出別譯雜阿含經﹞ 佛在給孤獨園，語波斯匿王云：有大石山，上連於天，下連於地，從東方來，所歷之處，卉木叢林有生之類，悉皆摧碎；南西北方，亦復如是。以此四山，喻眾生老病死衰之四相也。（梵語波斯匿，華言勝軍。） 〔一、老山〕，謂人之老邁，形色枯悴，精神昏昧，髮白面皺，逮將不久。則彼少年端美之相，悉皆變壞。如彼大山來時，摧損於物，不可免者。故經言：老山能壞一切壯年盛色也。 〔二、病山〕，謂人之四大不調，或寒或熱，生種種病，能使身力疲敗，精神減損。如彼大山來時，損一切物，莫可避者。故經言：病山能壞一切強健也。 〔三、死山〕，謂人身殞命終，四大諸根悉歸磨滅，如彼大山來時，萬物一時摧碎，莫可禦者。故經言：死山能壞一切壽命也。（四大者，地大、水大、火大、風大也。） 〔四、衰耗山〕，謂人之生，迫於衰耗，勢力既去，貲財亦空，名稱不聞，志意消沮。如彼大山來時，損壞於物，莫可逃者。故經言：衰耗之山，能壞一切榮華富貴也。



### 丁福保佛學大辭典

【譬喻】以譬生老病死之四相。謂生老病死，逃避無所，如四山合來也。涅槃經二十七曰：「有四大山，從四方來，欲害人民。四大山者，即生老病死也。」止觀一曰：「四山合來無逃避處。」

別譯阿含經四以四山喻老病死衰之四相，一老山。謂人老邁，則形色枯悴，精神昏昧，老山能壞一切壯年之盛色也。二病山，謂人之四大不調。病山能壞一切之強健也。三死山，謂人之身盡命終。死山能壞一切之壽命也。四衰耗山，謂人之富貴榮華衰耗。衰耗山能壞一切之榮華富貴也。

增一阿含經四意斷品以四山譬老病死及無常。



