---
title: 五種自在
source: deerpark.app
---

**來源：丁福保佛學大辭典**

<p>【名數】一壽命自在，菩薩成就法身之慧命，了無生死壽夭，延萬劫而不長，促一念而不短，但為度脫有情，以諸方便隨機示現長短壽命之相，其心無所罣礙也。二生自在，菩薩為度脫有情，以大悲心隨類受生，饒益一切處，天宮非樂，地獄非苦，去住無礙也。三業自在，菩薩萬行具足，悲智雙運，或現神能，或說妙法，或入禪定，或修苦行，所作之行業，但為利他而縱任無礙也。四覺觀自在，麤心曰覺，細心曰觀。菩薩或修禪觀之行，或起利生之行，雖有思惟，然離諸散亂，隨願度生，平等無礙也。五眾具果報自在，菩薩因行深廣，果報殊勝，於一切所須之具，不假經營，自然周具，心無染礙也。見大寶積經六十八。</p>
