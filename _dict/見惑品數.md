---
title: 見惑品數
source: deerpark.app
---

**來源：丁福保佛學大辭典**

<p>【雜語】小乘俱舍立八十八，大乘唯識立百十二。八十八者於一切煩惱中貪、瞋、痴、慢、疑、身見、邊見、邪見、見取見、禁戒取見之十惑，名為本惑，餘悉名隨惑。此中小乘貪瞋痴慢之四，通於見修二斷，疑與五見者，唯見斷也。此見斷之十惑，就所迷之諦理而差別為八十八使也。又大乘貪、瞋、痴、慢，與身見、邊見之六，通於見修二斷，餘四者唯見所斷也。即苦集滅道之四諦為所迷之真理，迷其真理而起，於欲界為三十二，於色界為二十八，於無色界為二十八，通三界而為八十八也。欲界之三十二者，先迷於苦諦之理而起十惑：一身見，以五蘊假和合之苦果迷執為常一之我見也。二邊見，以為此我體死後常住，或以為死後斷絕，各執一邊也。三邪見，此現在之身對於過去業因之果報撥無道理也。四見取見，迷執前三見為正見也。五戒禁取見，迷執現在苦身作種種邪戒苦行，為此身生於人天樂處之因也。六貪，愛以前五見為可者。七瞋，瞋以前五見為非者。八痴，不知五見之理非也。九慢，以五見為是而生慢心也。十疑，疑苦諦之理也。以上十惑中五見與疑，直以諦理為所迷，故謂為親迷之惑。他之貪瞋痴慢四者，以其五見為所迷，故謂為疏迷之惑。此親疏之十惑為迷於欲界苦諦真理而起之煩惱，故入於見道，觀欲界苦諦時，一時斷之。次，迷於集諦之理而起七惑。前十惑中除身邊戒之三見。集諦者業因也，無以業因而迷執我體者，故無身見，無身見故無邊見。戒禁取見，為非人天之業因而謬為人天之業因者，雖有迷於集諦之理而起之道理，然實際外道修種種戒禁時，迷執其現於吾身上，自以其苦行之身為人天之生因，故攝之於苦諦，而不入於集諦。其七惑中第一邪見，撥無惑為生死之因之道理也。第二見取見，迷執其邪見為正見也。第三疑，疑集諦之理也。其他貪瞋痴慢四者以前三惑為所迷而起，如前之苦諦下，次迷於滅諦之理而起有七惑，如集諦下。滅諦者，涅槃也。撥無無涅槃者，邪見也。以此邪見為正見者見取見也。疑涅槃而無決定之信者，疑也。以此三見為緣而起者，貪瞋痴慢之四也。次迷於道諦之理而起，有八惑。於前之七惑加戒禁取之一。有一類外道，修無想定誤為入涅槃之正道，是由迷於道諦之理而起之非道計道之戒禁取見也。餘七惑如集諦例。已上總為欲界之三十二惑。然色界與無色界各有二十八者，於四諦下之惑各除瞋之一故也。上二界為定地非如欲界之為散地，故不起如瞋恚之麤動煩惱。於已上三界通計四諦下之惑而為八十八也。於見道十五心之間斷之，故云八十八使之見惑。見俱舍論十九，止觀五下，大乘義章六，同十六，四教儀集註中，七十五法。大乘之百十二者，欲界之四諦下各有貪、瞋、痴、慢、疑、身、邊、邪、取、戒之十惑，合為四十。於色界無色界之各四諦下各除瞋（上界總無瞋毒）為九惑，故合為八九七十二。即合欲界之四十而為百十二。唯識述記九末曰：「見所斷欲界四十。上界各三十六。」</p>
