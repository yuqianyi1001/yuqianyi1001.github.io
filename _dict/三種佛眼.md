---
title: 三種佛眼
source: deerpark.app
---

### 丁福保佛學大辭典

【名數】佛眼有三種：一金剛薩埵所變之佛眼尊，瑜祇經說之。瑜祇經金剛吉祥大成就品曰：「時金剛薩埵對一切如來前，忽然現作一切佛母身，住大白蓮，身作白月暉，兩目微笑，二手住臍，如入奢摩他，從一切支分出生十凝誐沙俱胝佛，一一佛皆作禮敬本出生，於剎那間，一時化作一字頂輪王，皆執輪印，頂放光明，倨傲目視，現大神通，還來禮敬本所出生一切佛母。」二大日所變之佛眼尊，安置胎藏界徧智院者是也。大日經曰：「次於其北維，導師諸佛母，晃曜真金色，縞素以為衣，徧照如日光，正受住三昧。」大日經疏五曰：「次於大勤勇北，至北維置虛空眼，即毘盧遮那佛母也。」三釋迦所變之佛眼尊，胎藏界釋迦院所圖之能寂母是也。大日經疏五曰：「次於世尊北邊，安置佛眼，亦是釋迦牟尼佛母，此方譯為能寂母也。」此中常為佛眼法而修之者，依瑜祇經所說金剛薩埵變身之佛眼尊也。


