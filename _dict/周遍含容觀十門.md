---
title: 周遍含容觀十門
source: deerpark.app
---

### 丁福保佛學大辭典

【名數】華嚴宗所立五觀中之第五，周徧含容觀立十門：一、理如事門，是與上事理無礙中第七真理即事門同。二、事如理門，是與第八法法即理門同。三、事含理事門，謂諸事法與理無異。故存本一事而能廣容。如一微塵共相不大，而能容攝無邊法界，由剎等諸法，既不離法界，故俱在一塵中而現，如一塵一切法，亦爾。四、通局無礙門，事與理非一即非異。故令此事法不離一處即全徧十方一切塵內，由非異即非一故，全徧十方而不動一位，即近即遠即住無障無礙。五、廣狹無礙門，非一即非異，故不壞一塵而能容十方剎海。由非異即非一故，廣容十方法界而微塵不大，是則一塵之事，即廣即狹，即大即小，無障無礙。六、徧容無礙門，此一塵望於一切，由普徧即廣容，故徧，在一切中即復攝一切諸法全住自中。又由廣容即是普徧，故令此一塵還即徧在自內一切差別法中，是故此塵自徧他時，即他徧自，能容能入，無障無礙。七、攝入無礙門，彼一切望於一法，以入他即是攝他，故一切全入一中之時，即令彼一還復在自一切之中，同時無礙，又由攝他即是入他，故一法全在一切中時，還使一切恒在一內，同時無礙。八、交涉無礙門，一法望一切，有攝有入，通有四句，謂一攝一切，一入一切，一切攝一，一切入一，一攝一，一入一，一切攝一切，一切入一切，同時交參無礙。九、相在無礙門，一切望一，亦有四句，謂攝一入一，攝一切入一，攝一入一切，攝一切入一切，交參無礙。十、普融無礙門，一切及一，皆同時更互相望，一一具前兩重四句，普融無礙。前九門之文，以不頓顯，故此攝同使一剎那，既總別同時，則重重無盡也。出註法界觀。


