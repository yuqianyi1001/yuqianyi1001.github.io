---
title: 五失本三不易
source: deerpark.app
---

**來源：丁福保佛學大辭典**

<p>【名數】又稱五失三不易。言翻譯梵經，有五種失原本之義并三種之不容易者。晉道安摩訶缽羅若波羅蜜經抄序曰：「譯胡為秦，有五失本也：一者，胡語盡倒而使從秦，一失本也。二者，胡經尚質，秦人好文，傳可眾心，非文不合，斯二失本也。三者，胡經委悉，至於詠歎，丁寧反覆，或三或四，不嫌其煩，而今裁斥，三失本也。四者，胡有義記正似亂辭，尋說向語，文無以異，或千五百，刈而不存，四失本也。五者，事已全成，將更傍及，反騰前辭已，乃後說而悉除，此五失本也。然般若經，三達之心，覆面所演，聖必因時，時俗有易，而刪雅古，以適今時，一不易也。愚智天隔，聖人叵階，乃欲以千歲之上微言，傳使合百王之下末俗。二不易也。阿難出經，去佛未遠，尊大迦葉，令五百六通，迭察迭書，今離千年，而以近意量截，彼阿羅漢乃兢兢若此，此生死人而平平若此，豈將不知法者勇乎，斯三不易也。涉茲五失。經三不易，譯胡為秦，詎可不慎乎。」蓋翻譯之業，其事甚難。今道安作五失三不易之說，以警策譯家，良有由也。僧叡大品經序曰：「執筆之際，三惟亡師五失三不易之誨，則憂懼交懷，惕焉若厲。」是能懍守師訓者。</p>
