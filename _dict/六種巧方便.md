---
title: 六種巧方便
source: deerpark.app
---
### 佛光大辭典

菩薩化導眾生之六種善巧方便。即：(一)隨順巧方便，謂菩薩隨順教誡，使眾生生起信樂，說甚深微妙之法而使之易解。(二)立要巧方便，要即誓約。謂菩薩與眾生立誓約，給與眾生所求之田宅錢財等，而使眾生受持禁戒行善法。(三)異相巧方便，謂菩薩于教誡不順時，則嗔責之，令彼畏懼，舍惡從善。(四)逼迫巧方便，謂菩薩對犯戒者斷絕供需，或加以責罰，使之脫離惡法。(五)報恩巧方便，謂菩薩以財物施與眾生，或使其脫離苦難，眾生乃生報恩之心，但菩薩不欲其世間財利，而觀眾生供養父母乃至受持禁戒。(六)清淨巧方便，謂菩薩自天降生，出家學道，成無上菩提，又使眾生堅固信樂，所有惑染皆令清淨。﹝菩薩地持經卷八﹞



### 三藏法數

﹝出菩薩地持經﹞ 〔一、隨順巧方便〕，謂菩薩欲為眾生說法，先以善巧方便，隨順教誡，令生信樂之心；然後以如來甚深法義，分別解說，令其易解易入，獲大利益，是名隨順巧方便。（菩薩，梵語具云菩提薩埵，華言覺有情。） 〔二、立要巧方便〕，要即誓約也。謂若有眾生，來從菩薩求索田宅、飲食、錢財，種種資生之具，菩薩即與立要誓之言：汝能供養父母、沙門、婆羅門及受持禁戒，我當施與；如其不能，則不施與。彼諸眾生，既聞如是要誓，即能如說修行，滿所願欲，是名立要巧方便。（梵語沙門，華言勤息。梵語婆羅門，華言淨行。） 〔三、異相巧方便〕，謂菩薩既教眾生供養父母、沙門、婆羅門及受持禁戒者，或有不順其教，菩薩則現乖異瞋責之相，令彼有所畏懼，捨惡從善，是名異相巧方便。 〔四、逼迫巧方便〕，謂菩薩於自眷屬，作是教言：若我眷屬，有不供養父母，乃至犯諸禁戒者，我當斷其供給，或加謫罰，或至擯斥。彼諸眷屬，畏其謫罰，即修眾善，斷諸惡法。彼雖不樂，逼令修習，是名逼迫巧方便。 〔五、報恩巧方便〕，謂菩薩先有恩德及於眾生，或施以財物，或脫諸苦難，及免諸恐怖，救療眾病，令得安樂。而眾生知恩欲酬報者，菩薩則不欲其世間財利，但觀其供養父母，乃至受持禁戒，是名報恩巧方便。 〔六、清淨巧方便〕，謂菩薩住究竟地，生兜率天，從兜率天來生世間，或生王宮，捨上妙樂，出家學道；令諸眾生，捨離高慢，及成無上菩提。又令眾生堅固信樂，同求佛道，所有惑染，悉皆清淨，是名清淨巧方便。（究竟地，即佛地。梵語兜率，華言知足。）



### 陳義孝佛學常見辭彙

菩薩的六種善巧方便，即一、隨順巧方便，即菩薩順次教誡眾生，令生信樂。二、立要巧方便，即菩薩先滿足眾生之所求，然後才次第教化他，使他多行善事。三、異相巧方便，即菩薩教導眾生應供養父母及受持禁戒等事而不順利時，便乖異瞋責，使他畏懼。四、逼迫巧方便，即菩薩遇到有人犯戒等事，便斷絕供給，或加以指摘和責罰，以使他捨離惡法。五、報恩巧方便，即菩薩將財物布施給眾生，以令他生起報恩的心。六、清淨巧方便，即菩薩自天降生人家出家學道，成就無上菩提，使一切眾生皆信樂正法，並使所有惑染悉皆清淨。



### 丁福保佛學大辭典

【名數】菩薩六種之善巧方便也。一隨順巧方便，謂順次教誡，令生信樂，說甚深之法而使之易解也。二立要巧方便，謂誓與眾生所求之田宅錢財，次第使行善法也。三異相巧方便，謂教供養父母，受持禁戒等不順時，乖異瞋責，使他畏懼也。四逼迫巧方便，謂原有犯戒等事，斷絕供給，或加謫罰，使離惡法也。五報恩巧方便，謂施與眾生財物令生報恩之心也。以出世門之財供養使行受持禁戒等也。六清淨巧方便，謂自天降生出家學道，成無上菩提，使眾生皆信樂，所有惑染悉令清淨也。菩薩地持經八詳說之。



