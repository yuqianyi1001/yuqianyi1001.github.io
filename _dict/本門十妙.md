---
title: 本門十妙
source: deerpark.app
---
### 丁福保佛學大辭典

【名數】一、本因，本初發菩提心修菩薩道所修之因也，經云：我本行菩薩道時所成壽命今猶不盡是也。二、本果，本初所行圓妙之因，契得究竟常樂我淨，乃是本果。經曰：我成佛已來甚大久遠是也。三、國土，本既成果，必有依國，今既迹在同居土，或在三土，中間亦有四土，本佛亦應有土，復居何處。經云：自從是來我常在此裟婆世界說法教化。案此文則非今日迹中娑婆，亦非中間權迹處所，乃是本之娑婆，即本國土妙也。四、感應，既已成果，即有本時所證二十五三昧，慈悲誓願機感相關，能即寂而照，故言本感應也。經曰：若有眾生來至我所。我以佛眼觀其信等眾根利鈍是也。五、神通，亦是與昔時所得無記化化禪與本因時諸慈悲合，以神通駭動最初可度之眾生，故言本神通也。經謂之如來秘密神通力，或謂示己身他身，示己事他事是也。六、說法，即是往昔初坐道場始成正覺初轉法輪四辯所說之法名為本說法妙也，經曰：此等我所化，令發大道心。今皆住不退是也。七、眷屬，本地說法所被之人，如地涌之菩薩，彌勒不識，乃本之眷屬也。經曰：此諸菩薩下方空中住。此等是我子，我則其父是也。八、涅槃，本時所證之斷德涅槃也，亦是本時之應身處同居方便二土，有緣既度，倡言入滅，即本時之涅槃也。經曰：然今非實滅度，而便唱言當取滅度是也。九、壽命，既言入滅，則有長短遠近壽命。經曰：處處有說名字不同，年紀大小是也。十、利益，本業願通應之眷屬（除理性之一），八番十番饒益者。經云：皆令得歡喜是也。見法華玄義七。



