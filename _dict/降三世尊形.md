---
title: 降三世尊形
source: deerpark.app
---
### 丁福保佛學大辭典

【圖像】仁王經儀軌上曰：「依教令輪故，現作威怒降三世金剛，四頭八臂，摧伏摩醯首羅大自在天諸魔軍眾。」降三世成就極深密門曰：「吽迦羅金剛，暴怒處月輪，身流火光聚，徧體玄青色。大自在天王，妃烏摩為座。（中略）即起平身立，舉右足左旋，躡彼傲慢者。大自在欲王，撲至於地已，定（左足）按於彼頂，慧（右足）踐彼王妃，烏摩乳房上。（中略）二羽（兩手）印當心，慧手（右手）持五鈷，怒臂如下擬，次箭劍直執，定上（左之上手）五鈷鉤，次弓次執索，皆直引臂持，四面正青色，右黃左綠色，後紅咸忿怒。自在天王妃，為座如前說，吽迦囉金剛，作如是相好。」已上皆四頭八臂，五大尊中之降三世也。屬於金剛界。若胎藏界曼陀羅之降三世，則為二臂。大日經疏五曰：「降三世忿怒明王尊，首戴寶冠，持五鈷金剛印。」秘藏記末曰：「降三世尊，黑色大忿怒之相。二牙上，左手持三股跋折羅，右一手持鉾鎊，二端有三股刃，在火炎中。」



