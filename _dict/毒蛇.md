---
title: 毒蛇
source: deerpark.app
---

### 丁福保佛學大辭典

【譬喻】身之四大，譬如四種之毒蛇，四大增損，害人身如毒蛇也。維摩經方便品：「是身如毒蛇。」涅槃經二十三曰：「譬如有王以四毒蛇盛之一篋，令人贍養餧飼臥起摩洗其身。（中略）觀身如篋，地水火風如四毒蛇。」智度論十二曰：「佛說毒蛇喻經中，有人得罪於王，王令掌護一篋，篋中有四毒蛇。（中略）四毒蛇者四大。」

黃金譬如毒蛇。大莊嚴論六曰：「我昔曾聞，舍衛國中，佛與阿難曠野中行。於一田畔見有伏藏，佛告阿難：是大毒蛇。阿難白佛：是惡毒蛇。爾時田中有一耕人，聞佛阿難說有毒蛇，作是念言：我當視之，沙門以何為惡毒蛇？即往其所，見真金聚。而作是言：沙門所言是毒蛇者，乃是好金。即取此金還置家中。其人先貧，衣食不供。以得金故，轉得富饒。衣食自恣。王家索伺，怪其率富，而糾舉之，繫在獄中。先所得金，既已用盡，猶不得免。將加刑戮，其人唱言：毒蛇阿難。惡毒蛇世尊。傍人聞之以狀白王，王喚彼人而問之曰：何故唱言毒蛇阿難。惡毒蛇世尊？其人白王：我於往日在田耕種，聞佛阿難說言毒蛇，是惡毒蛇。我於今者方乃悟解實是毒蛇。」


