---
title: 三千世界
source: deerpark.app
---
### 三藏法數

﹝出長阿含經﹞ 〔一、小千世界〕，謂一日一月繞一須彌山照四天下，山腰是四天王天所居，山頂是三十三天所居，此天之上，有夜摩天、兜率天、樂變化天、他化自在天、梵世天，此名一世界。如此一千世界，一千日月，一千須彌山，一千四天下，一千四天王天，一千三十三天，一千夜摩天，一千兜率天，一千樂變化天，一千他化自在天，一千梵世天，總為第二禪天所覆，是名小千世界。（梵語須彌，華言妙高。四天王者，東方持國天王，南方增長天王，西方廣目天王，北方多聞天王。三十三天，即忉利天也。梵語夜摩，華言善時。梵語兜率，華言知足。） 〔二、中千世界〕，謂以一千箇小千世界，則成中千世界。此中千世界中，共有百萬日月，百萬須彌山，百萬四天下，百萬四天王天，百萬三十三天，百萬夜摩天，百萬兜率天，百萬樂變化天，百萬他化自在天，百萬梵世天。一千二禪天，總為第三禪天所覆，是名中千世界。 〔三、大千世界〕，謂以一千箇中千世界，則成大千世界。此大千世界中，共有百億日月，百億須彌山，百億四天下，百億四天王天，百億三十三天，百億夜摩天，百億兜率天，百億樂變化天，百億他化自在天，百億梵世天。百萬二禪天。一千三禪天，總為第四禪天所覆，是名大千世界。（億有四等，一以十萬為億，二以百萬為億，三以千萬為億，四以萬萬為億。今言百億者，則以千萬為億也。）



### 法相辭典

★顯揚一卷十七頁雲：三千世界者：一、小千世界。二、中千世界。三、大千世界。謂一日月之所照臨，名一世界。如是千世界中，有千日月，千蘇迷盧山王，千南贍部洲，千東毗提訶洲，千西瞿陀尼洲，千北拘盧洲，千四大王眾天，千三十三天，千夜摩天，千睹史多天，千樂變化天，千他化自在天，千梵世天，合名第一小千世界。復千小千世界，名為第二中千世界。復千中千世界，名為第三大千世界。問：何因緣故，小千世界，名為卑小？答：猶如特牛，斷去兩角。以缺減故，名為卑小。如是梵世以下，其中所有千世界，不如上地，故名卑小。如是三千世界，三災所壞。謂火水風災。



### 丁福保佛學大辭典

【術語】三千大千世界之略稱。



