---
title: 貧女一燈
source: deerpark.app
---

**來源：丁福保佛學大辭典**

<p>【故事】阿闍世王授決經曰：「阿闍世王，請佛飯食已，佛還祇洹。王與祇婆議曰：今日請佛，佛飯已，更復有所宜。祇婆曰：惟多燃燈。於是王乃勅使具百斛麻油膏，自宮門至祇洹精舍。時有貧窮老母常有至心欲供養佛，而無資財。見王作此功德乃更感激，行乞得兩錢，因至麻油家買膏。膏主曰：母大貧窮，乞得兩錢，何不買食以自繼，而用此膏為？母曰：我聞佛世難值，百劫一遇，我幸逢佛世而無供養，今日見王作大功德，巍巍無量，我意激起。雖實貧窮而欲燃一燈為後世根本者。於是膏主知其至意，與兩錢膏應得二合，特增三合，凡得五合。母則往至佛前燃之，心計此膏不足半夕乃自誓言：若我後世得道如佛，膏當通夕光明不消，作禮而去。王所燃之燈，或滅或盡。雖有人侍，恒不周匝。老母所燃一燈，光明特朗，殊勝於諸燈，通夕不滅，膏又不盡。佛告目連天今已曉，可滅諸燈，目連承教，以次滅諸燈，燈皆已滅，唯此母一燈三滅亦不滅，便舉袈裟扇之，燈光益明，乃以威神引隨藍風吹燈，老母之燈實為熾盛。乃上照梵天，傍照三千世界，悉見其光，佛告目連止：止，此當來佛之光明功德，非汝威神所毀滅，此母卻後三十劫當得作佛曰須彌燈光如來。」賢愚經貧女難陀品，稱難陀為貧女之名，所記略同。</p>
