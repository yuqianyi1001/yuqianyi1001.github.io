---
title: 窮子
source: deerpark.app
---
### 佛光大辭典

梵語daridra-puruṣa。為法華經七喻之一。三界生死之眾生譬如無功德法財之窮子（如須菩提等聲聞），佛譬如大富長者。以窮子受大富長者之教化而得寶藏，比喻如來大慈大悲，以種種善巧方便，引攝二乘之人同歸一佛乘。據法華經信解品載，有窮子自幼舍父逃逝，久住他國。至五十歲，年既長大，加復窮困，遂馳騁四方以求衣食，漸漸遊行至其父所止之城，時乃父為城中之大富長者。爾時窮子傭賃輾轉，遇至父舍，佇立門側，遙見其父踞師子床，諸婆羅門、剎帝利、居士皆恭敬圍繞，以真珠瓔珞莊嚴其身，窮子見父有大勢力，心懷恐怖，遂疾走而去。

時大富長者見子便識，即遣旁人疾走往追，窮子自念無罪何為見捉，轉更惶怖，悶絕L地。父遙見此，知其子志意下劣，乃放其子，隨窮子意之所趣。窮子被釋，復往貧裡求衣食。

爾時長者為誘引其子而設方便，先密遣二人作憔悴無威德狀，以除糞之事親近窮子；己亦更著粗弊垢膩之衣，手執除糞之器，與窮子同，以此方便得近其子，復以勤作加價勉子留下。時日既久，窮子于長者漸無所畏，長者復贊其少壯努力，無欺怠嗔恨，認窮子為兒；爾時窮子雖欣逢此遇，猶自謂為賤人，仍于日後二十年中常作除糞事。

後長者有疾，自知將死，以倉庫金銀珍寶悉委窮子，窮子雖受教敕，然于珍寶諸庫藏無希取之意。其後長者知其意漸通泰，成就大志，于臨命終時，宣說窮子實乃其子，五十餘年舍父離家之事，窮子方醒悟，生大歡喜，並謂己本無心希求，今此寶藏自然而至。

天台宗將此譬喻分為旁追、二誘、體信、領知、付業等五科，配于華嚴、鹿苑、方等、般若、法華涅之五時，與涅經所說之五味相對，以顯示佛一代說教之化意。﹝大悲經卷四、法華經義記卷五、法華玄義卷十上、法華玄論卷七、法華經玄贊卷六﹞



### 丁福保佛學大辭典

【譬喻】法華經七喻之一。三界生死之眾生，譬之無功德法財之窮子。

法華經信解品曰：「譬若有人，年既幼稚，捨父逃逝，久住他國。或十，二十，至五十歲。年既長大，加復窮困，馳騁四方，以求衣食。漸漸遊行，遇向本國。

其父先來，求子不得。中止一城，其家大富。（中略）商估賈客，亦甚眾多。時貧窮子，遊諸聚落。經歷國邑，遂到其父所止之城。（中略）爾時，窮子傭賃展轉，遇到父舍。住立門側，遙見其父，踞師子床，寶几承足。（中略）威德特尊。窮子見有父大力勢，即懷恐怖，悔來至此，（中略）疾走而去。

時富長者，於師子座，見子便識，心大歡喜，（中略）即遣傍人，急追將來。爾時使者疾走往捉，窮子驚愕，稱怨大喚：我不相犯，何為見捉？使者執之逾急，強牽將還。於時窮子自念：無罪而被囚執，此必定死。轉更惶怖，悶絕躄地。父遙見之，而語使言：不須此人，勿強將來。以冷水灑面，令得醒悟。（中略）使者語之：我今放汝，隨意所趣。窮子歡喜，得未曾有。從地而起，往至貧里，以求衣食。

爾時長者，欲誘引其子，而設方便。密遣二人，形色憔悴無威德者。汝可詣彼，徐語窮子：此有作處，倍與汝直。窮子若許，將來使作。若言欲何所作？便可語之：雇汝除糞，我等二人亦共汝作。時二使人，即求窮子，即已得之，具陳上事。

爾時窮子，先取其價，尋與除糞，其父見子愍而怪之，（中略）即脫瓔珞細軟上服嚴飾之具，更著麤弊垢膩之衣，塵土坌身，右手執持除糞之器，狀有所畏，語諸作人：汝等勤作，勿得懈息。以方便故，得近其子。後復告言：咄男子！汝常此作，勿復餘去，當加汝價。（中略）汝常作時，無有欺怠瞋恨怨言，都不見汝有此諸惡如餘作人。自今以後，如所生子。即時長者，更與作字，名之為兒。

爾時窮子，雖欣此遇，猶故自謂客作賤人。由是之故，於二十年中，常令除糞。過是已後，心相體信，入出無難。然其所止，猶在本處。

世尊！爾時長者有疾，自知將死不久。語窮子言：我今多有金銀珍寶，倉庫盈溢。其中多少，所應取與，汝悉知之。爾時窮子，即受教勅，領知眾物金銀珍寶及諸庫倉，而無希取一餐之意。然其所止，故在本處。下劣之心，亦未能捨。

復經少時父知子意漸已通泰，成就大志，自鄙先心。臨欲終時，而命其子，並會親族國王大臣剎利居士，皆悉已集，即自宣言：諸君當知，此是我子，我之所生。於某城中，捨我逃走。竛竮辛苦，五十餘年。其本字某，我名某甲。（中略）今我所有一切財物，皆是子有。先所出內，是子所知。

世尊！是時窮子，聞父此言，即大歡喜，得未曾有。而作是念：我本無心有所希求，今此寶藏，自然而至。」

此譬喻者，須菩提等四大聲聞領得今日始說與大乘之佛意，己等如窮子，佛如長者，述大悲攝化之狀。楞嚴經一曰：「譬如窮子舍父逃逝。」長水疏一下曰：「絕無功德法財以養法身慧命，故云窮子。」



