---
title: 悉曇章
source: deerpark.app
---

### 丁福保佛學大辭典

【術語】列次梵字之元始及其生字，為兒童最初之科本，是名悉曇章。悉曇者，別指摩多（母韻）體文（子韻）之四十七言。涅槃經所謂半字者是也。又總稱他之生字十八章。本之而成就十八章之文字及名句等，故名悉曇，又為小學之標稱而題嘉名也。演密鈔六曰：「梵語悉曇，此云成就。準聲明中即是男聲，八轉聲中屬於業聲。業謂造作，以此為本而能成辦諸章文字及名句等故云成就。」寄歸傳四曰：「一則創學悉談章，亦名悉地羅窣覩Siddhirastu，斯乃小學標章之稱，但以成就吉祥為目。本有四十九字，共相乘轉成一十八章。」法華遊意上梵竺曰：「依天本前皆無題，但云悉曇，此云吉祥，亦名成就。」玄應音義二曰：「案西域悉曇章，本是波羅賀磨天所作。自古迄今更無異書，但點畫之間微有不同耳。悉曇此云成就，論中悉檀者亦悉曇也，以隨別義轉音名為悉檀。」


