---
title: 摩蹬伽仙人
source: deerpark.app
---

### 丁福保佛學大辭典

【人名】往昔有仙人名摩蹬伽，形極醜陋，修得五通，坐禪於山中。有婬女觸王怒被驅出，入山見仙人。念我今被驅出，是不祥事。若還此不祥，我當吉祥。乃取糞汁洗灌仙人，仙人忍受不生瞋恨，婬女後還為王所寵。又有一國師亦哀惱，婬女語曰：以不吉祥還仙，必還吉祥。國師依言以糞汁洗仙，仙復忍受，國師還得吉事。王後將征敵，國師勸以洗仙。王於山中造屋，恒取糞汁洗仙，遂征而得勝。自是若心有不稱，輒取糞汁洗之。仙人不能復忍，心生瞋恨，乃雨石。王人皆死，須臾間王城為山林，今名摩蹬伽林。見二十唯識述記下。



### 佛光大辭典

又作末蹬伽仙人。據唯識二十論述記卷下載，昔時有一摩蹬伽仙人，形貌極醜陋，修得五種神通，常于山中坐禪。時有一淫女，本為王所愛，因觸忤于王，為王所驅。淫女入山，見仙人醜陋，謂此仙乃不祥之人，恐有不祥之事，復念自己被王所驅亦是不祥，若還此不祥則必當吉祥。念已遂取糞汁令婢澆灌仙人，仙人忍受，不生嗔恨，隨即有一婆羅門弟子為仙人洗浣；而彼淫女于日後復為王所寵愛。未久，有一國師亦有哀惱，彼淫女遂語國師若以不祥事還仙人，必還己之吉祥。國師依言亦以糞汁洗仙，仙人復忍受之，婆羅門弟子亦復為仙人洗浣；其後國師復得吉祥事。事既皆驗，人皆知之。王後欲征伐他國，國師進諫，謂以不吉祥與仙人者必獲吉祥。王乃于山中造屋，恆取糞汁洗灌仙人，征遂得勝。自是若有不稱心事，則以糞汁洗灌仙人。仙人不復能忍，心生嗔恨，乃下石雨，國人皆死，唯有事仙之婆羅門弟子得以幸免，須臾之間，國成山林，遂稱摩蹬伽林。


