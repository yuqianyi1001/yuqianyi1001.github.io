---
title: 尊勝佛頂
source: deerpark.app
---

**來源：丁福保佛學大辭典**

<p>【佛名】一名佛頂尊勝，亦名除障佛頂。是五佛頂之隨一，尊勝陀羅尼之本尊，即釋迦如來由佛頂現出之輪王形，為佛頂尊中之最尊，故名尊勝佛頂，能除一切惑業，故名除障佛頂。尊勝佛頂修瑜伽法儀軌下曰：「一切佛頂中，尊勝佛頂能除一切煩惱業障故，號為尊勝佛頂心，亦名除障佛頂。」同下曰：「釋迦牟尼如來，結跏趺坐，作說法相。（中略）爾時世尊慈悲愍念，便入除障三摩地，從如來頂上發生惹耶三摩地，狀若輪王之像，白色，首戴五佛寶冠，手執金剛鉤，項背圓光，通身如車輪狀，暉曜赫奕。現此三摩地時，十方世界六種震動，十方世界一切地獄六趣眾生應墮惡道者，皆悉滅除，一切惡業不復受，若便生天及十方清淨國土。為此善住天子七返惡道之身一時消滅，是故號為除障佛頂輪王，即是五佛頂輪王之一數，並通三佛頂八大頂輪王也。」佛頂尊勝陀羅尼念誦儀軌曰：「即於山間空閑處，或於淨室，畫本尊尊勝陀羅尼像安於東壁，持誦者以面對之。」</p>
