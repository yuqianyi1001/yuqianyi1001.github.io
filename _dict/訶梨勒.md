---
title: 訶梨勒
source: deerpark.app
---

### 丁福保佛學大辭典

【植物】Haritaki，又作訶利勒、呵利勒、呵梨勒、訶梨怛雞、呵梨得枳、賀唎怛繫、訶羅勒等，果名，譯曰天主將來。五藥之一，又曰訶子。毘奈耶雜事一曰：「餘甘子、訶梨勒、毘醯勒、畢鉢梨、胡椒，此之五藥，有病無病，時與非時，隨意皆食。」善見律十七曰：「訶羅勒，大如棗大，其味酢苦，服便利。」玄應音義二十四曰：「訶梨怛雞，舊言訶利勒，翻為天主將來。此果堪為藥分，功用極多，如此土人參石斛等無所不入也。」百一羯磨八曰：「呵梨得枳，舊云呵梨勒，訛。」梵語雜名曰：「賀唎怛繫。」資持記下二之一曰：「呵梨勒，今時所謂呵子是也。」本草曰：「訶梨勒，樹似木梡，花白，子似梔子。主消痰下氣。來自海南舶上，廣州亦有之。」唐音癸籤云：包佶訶梨勒葉詩：茗飲慚調氣，梧丸喜伐邪。是葉亦能下氣，其功勝茗，今醫家俱用其子，不聞用葉者，應是本草失收耳。


