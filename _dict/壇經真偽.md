---
title: 壇經真偽
source: deerpark.app
---

### 丁福保佛學大辭典

【雜語】傳燈錄二十八南陽忠國師語曰：「吾比遊方多見此色，近尤盛矣！聚卻三五百眾，目視雲漢云，是南方宗旨。把他壇經改換，添糅鄙談，削除聖意，惑亂後徒，豈成言教！苦哉吾宗喪矣！」忠國師者，曹溪之直弟也。可見此時已有改換之偽本矣。其後在遼國遂為焚棄。佛祖統紀十四高麗國義天傳曰：「見飛山別傳議，為跋曰：甚矣古禪之與今禪名實相遼也。（中略）珠公論辯斯其至焉，近者遼國詔有司令義學沙門詮曉再定經錄，世所謂六祖壇經寶林傳等皆與焚棄，而比世中國禪宗章句，多涉異端，此所以海東人師疑華夏為無人。今見飛山高議，乃知有護法開士百世之下住持末法者，豈不賴珠公力乎（成珠作別傳議，於禪教之際，深有發明）。」其後至元，德異宗寶二老，探古本刪定之，刊行於世。此今之壇經也。德異序曰：「惜哉壇經為後人節略太多，不見六祖大全之旨。德異幼年嘗見古本，自後徧求三十餘載，近得通上人尋到全文，遂刊於吳中休休禪庵，與諸勝士同一受用。」是元世宗至元二十七年之記也。宗寶跋曰：「余初入道有感於斯，續見三本不同，互有得失，其版亦已漫滅。因取其本校讎，訛者正之，略者詳之。復增入弟子清益機緣，庶幾學者得盡曹溪之旨。」是其翌年之記也。案二公同時刊行二本。而宗寶本為勝，後人取德異之序冠之。以廣流通云。


