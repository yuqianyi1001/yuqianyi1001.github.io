---
title: 葬式
source: deerpark.app
---

**來源：丁福保佛學大辭典**

<p>【儀式】佛家之葬式，本依後分涅槃經淨飯王泥洹經等所說及毘奈耶雜事所說之亡僧葬法（見葬法條），至於後世，諸宗各殊，惟禪宗典例，最為詳密。今記其大要，僧死先為浴亡，使浴亡者。次著衣，据寢室，行入龕佛事，其第二夜通夜誦經。次入龕第三日，於寢室先行移龕佛事，移之於法堂。移於法堂後，行鎖龕佛事，而鎖龕蓋。於是有舉哀之式及奠茶湯之佛事。次行起龕佛事，由法堂起龕至山門首，在此轉龕，即轉龕向裏也。斯時供香華茶湯為轉龕佛事，鳴鈸至葬處。既至葬處，則先燒香奠茶，次為秉炬（又曰下火）之事，導師取擬炬之小木為下火佛事。次付荼毘，荼毘後為收骨，拾白骨。次為安骨，迎之於寢室行佛事。次行起骨佛事，舉骨至塔所，於塔所行入塔佛事，入骨於墓。是其大要也。見象器箋十四。對在家之法，諸宗亦不一準，惟為亡者剃鬚髮，與法名，乃一般之式，蓋以亡僧之格行之也。律書所出者，見葬法條。</p><p>參照：<a href="/dict/葬法">葬法</a></p><p>參照：<a href="/dict/葬法">葬法</a></p>
