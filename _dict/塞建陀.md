---
title: 塞建陀
source: deerpark.app
---

**來源：丁福保佛學大辭典**

<p>【術語】Skandha，又作塞建陀羅。舊譯曰眾聚陰。新譯曰蘊。俱舍光記一本曰：「塞建陀羅，唐言蘊，舊譯名陰（於禁反）。此陰是蔭覆義。若言陰者，梵本應言鉢羅娑陀。案陰音應以於今反注也，陰陽之陰也。（中略）若言陰氣是萬物所藏，即是聚義借喻。此名麤可通途。然非正目。故今名蘊，或名為眾。故法華云五眾之生滅，此亦不然。若言眾，梵本應云僧伽，或翻為聚。此亦不然。若言聚，梵本應云曷羅施。」玄應音義二十三曰：「塞建陀，此翻為蘊。由積聚義，說名為蘊。杜順曰：蘊，聚也。蓄藏諸色，故言色蘊。受想等四義亦如此。舊經論中或言五眾，又云五聚，頗亦近，是仍未總名。舊翻陰者，失之久矣。」</p><p>【人名】羅漢名，譯曰悟入，眾賢論師之師也。俱舍寶疏一曰：「有羅漢名塞建陀，唐云悟入。」俱舍光記一曰：「塞建地羅。」見塞建地羅條。</p><p>參照：<a href="/dict/塞建地羅">塞建地羅</a></p><p>【天名】又曰塞建那天。最勝王經八曰：「塞建陀天妙辯才。」大日經疏五曰：「塞建那天，即是童子天也。」探玄記二十曰：「塞建那，此云勝伏。」梵Skanda韋馱天也，自建馱誤為韋馱者也。</p>
