---
title: 毘盧舍那
source: deerpark.app
---

### 陳義孝佛學常見辭彙

又作毘盧遮那，是佛真身的通稱。佛有三身，就有三個名號，毘盧舍那是釋迦牟尼佛法身的名號，盧舍那是釋迦牟尼佛報身的名號，釋迦牟尼是應身的名號。毘盧舍那華譯為遍一切處，是光明遍照一切的意思。盧舍那華譯為淨滿，是清淨圓滿的意思。



### 丁福保佛學大辭典

【佛名】Vairocana，又作毘盧遮那，鞞嚧杜那，毘盧折那，吠嚧遮那。佛真身之尊稱也。解此者諸家不一。

準天台以毘盧舍那與盧舍那及釋迦，如其次第配於法報應三身。毘盧舍那，譯曰徧一切處。盧舍那，翻曰淨滿。法華文句會本二十五曰：「法身如來名毘盧，此翻徧一切處。報身如來名盧遮那，此翻淨滿。應身如來名釋迦。」法華玄義六曰：「境妙究竟顯，名毘盧遮那。智妙究意滿，名盧舍那。行妙究竟滿，名釋迦牟尼。」已上天台之釋義，以毘盧舍那與盧舍那分配於法報之二身，即理智之二者也。

華嚴則以此二者為梵名之具略，而為報身佛之稱號，譯曰光明徧照，或單譯徧照。因舊經（晉譯）說盧舍那，新經（唐譯）說毘盧遮那故也。華嚴探玄記三曰：「盧舍那者，古來譯或云三業滿，或云淨滿，或云廣博嚴淨。今更勘梵本，具言毘盧舍那。盧舍那者，此翻名光明照。毘者，此云徧。是謂光明徧照也。」慧苑音義上曰：「按梵本：毘字應音云無廢反，此云種種也。盧遮那，云光明照也。言佛於身智以種種光明照眾生也。或曰：毘徧也。盧遮那，光明也。謂佛以身智無礙光明徧照理事無礙法界也。」

法相家亦如天台，主張三身配屬之說。義林章七末曰：「瓔珞經云：毘盧舍那佛是受用身，釋迦牟尼佛是化身也。」

密家以毘盧舍那為理智不二之法身佛稱號，或翻大日，或翻徧照，或翻最高顯廣眼藏。大日經疏一曰：「梵音毘盧遮那者，是日之別名，即除闇徧明之義也。」同十六曰：「所謂毘盧那者，日也。如世間之日，能除一切暗冥，而生長一切萬物，成一切眾生事業。今法身如來亦復如是，故以為喻也。」即身成佛義冠註下曰：「金剛頂義訣上云：毘盧遮那，此翻最高顯廣眼藏。毘者，最高顯也。盧遮那者，廣眼也。先有翻為徧照王如來（指玄奘十一面經），又有翻為大日如來。」

然密教中亦有分不兩說。千臂千鉢大教王經一曰：「說教之根宗，本有三：一者毘盧遮那法身，本性清淨出一切法，金剛三摩地為宗。二者盧遮那法身，出聖性普賢願行力為宗。三者千釋迦化現千百億釋迦，顯現聖慧身，流出曼殊室利身，作般若母為宗。」此二身分屬之義也。般若理趣釋上曰：「毘盧遮那如來名徧照報身佛，於色界頂第四禪色究竟天成等正覺。」此是二身不分之義也。


