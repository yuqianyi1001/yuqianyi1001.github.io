---
title: 迦利沙波拏
source: deerpark.app
---

### 丁福保佛學大辭典

【雜名】又作羯利沙鉢那，羯利沙鉢拏，迦利沙般拏，迦利沙婆拏，罽利沙盤，迦利沙鉢拏等。錢量名。譯曰貝齒。四百錢。慧琳音義十三曰：「羯利沙鉢拏，金名也。計直可當四百錢一顆金也。顆顆圓大如江豆也。」同二十九曰：「迦利沙波拏，此云貝齒。」玄應音義二十一曰：「羯利沙鉢拏，亦作迦利沙鉢拏，聲之轉也。鉢拏，此云銅錢。十六鉢拏，為一迦利鉢拏。」同二十二曰：「迦利沙般拏。」俱舍寶疏二十二曰：「婆沙一百八十一云：不取現在一迦履沙彌拏。」同註曰：「鉢拏，此云錢。一迦履沙，當十六貝珠。八十貝珠，當一鉢拏。十六鉢拏，名迦履沙鉢拏。雜心論翻迦履沙鉢那為一錢，謬也。」金光明最勝王經六義淨註曰：「此是根本梵音，唯是貝齒，而隨方不定。或是貝齒，或是金銀銅鐵等錢。然摩揭陀，現今通用。一迦利沙波拏，有一千六百貝齒，總數可準知。若準物直，隨處不定。」可洪音義二曰：「羯利沙鉢那，或云迦利沙鉢那，或云罽利沙般，此云銅錢。十六錢為一羯利沙鉢拏也。又僧祇律云：十九古錢為一罽利沙槃。」梵Kārṣāpaṇa。


