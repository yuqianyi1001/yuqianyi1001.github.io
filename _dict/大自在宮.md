---
title: 大自在宮
source: deerpark.app
---

### 丁福保佛學大辭典

【雜名】梵語，摩醯首羅宮。大自在天之宮殿也。在色界之頂。外道所祭祀之大自在天住於此。又第十地之菩薩將成佛時。於此處變現淨土。自十方諸佛施成佛之灌頂。唯識論七曰：「諸異生求佛果者，定色界後引生無漏，後必生在淨居天上大自在宮得自在故。」同述記七末曰：「大自在宮者，淨居上有實淨土，即自受用身初於彼起證，是第十地菩薩宮，舊言摩醯首羅，今應言莫醯伊濕伐羅，即大自在也。」天台觀音義疏下曰：「大自在，即色界，頂摩醯首羅也。樓炭稱為阿迦尼吒，華嚴稱為色究竟，或有人以第六天，而諸經論多稱大自在是色界頂。釋論云：過淨居天有十住菩薩號大自在，大千界主。」


