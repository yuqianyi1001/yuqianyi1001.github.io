---
title: 外道之梵天
source: deerpark.app
---

**來源：丁福保佛學大辭典**

<p>【天名】外道所見之梵天，有三種：一、自那羅延天生梵天，自梵天生四姓之人類及一切。是鞞陀論師之說也。外道小乘涅槃論曰：「問曰：何等外道說梵天是涅槃因？答曰：第四外道圍陀論師說，從那羅延天，臍中生大蓮華，從蓮華生梵天祖公，彼梵天作一切命無命物。從梵天口中生婆羅門，兩臂中生剎利，兩髀中生毘舍，從兩腳跟生首陀，一切大地是修福德戒場。（中略）於界場中殺害供養梵天得生彼處名涅槃。」大日經疏二曰：「圍陀是梵王所演四種明論，大圍陀論師是受持彼經能教授者。（中略）於彼部顯之中梵天猶如佛，四韋陀典猶如十二部經，傳此法者如和會僧。」二、自綼紐天生梵天，自梵天生八子而為一切萬物之元，是綼紐論師之梵天說也。智度論八曰：「劫盡燒時一切皆空，眾生福德因緣力故十方風至，相對相觸能持大水，水上有一千頭人二千手足名為韋紐，是人臍中出千葉金色妙寶蓮華，其光大明如萬日俱照。華中有人結跏趺坐，此人復有無量光明名曰梵天王。此梵天王心生八子，八子生天地人民，是梵天王於諸婬瞋已盡無餘。」三、以摩醯首羅為法身，以那羅延為報身，以梵天為應身，是摩醯首羅論師之說也。提婆論曰：「梵王那羅延摩醯首羅，一體三分。」玄應音義二十五曰：「那羅延，那羅此翻為人，延那此云生本。謂人生本，即是梵王。外道謂：一切人皆從梵王生，故名人生本也。」</p>
