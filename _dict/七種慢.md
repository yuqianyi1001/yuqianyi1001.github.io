---
title: 七種慢
source: deerpark.app
---
### 三藏法數

﹝出楞嚴經并毗婆沙論﹞ 謂諸眾生無明妄惑，障覆於心，而生執取；恃己凌他，貢高自大，於佛法中自謂滿足。所計不同，故有七種也。 〔一、慢〕，慢者，謂同類相傲也。如於相似法中，執己相似。又於下劣中，執己為勝也。 〔二、過慢〕，過慢者，謂於同類相似法中，執己為勝；或復他人勝於己處，執為相似，言我與他同也。 〔三、慢過慢〕，慢過慢者，於勝爭勝也。謂他本勝於己，而執己為勝，言我定能勝於他也。 〔四、我慢〕，我慢者，恃己凌他也。謂倚恃己之所能，欺凌於他也。 〔五、增上慢〕，增上慢者，未得謂得也。謂未得上聖之法，自謂已得。未證上聖之理，自謂已證也。 〔六、卑劣慢〕，卑劣慢者，以劣自誇也。謂己但有下劣少分之能，反自矜誇，以彼多分之能不及於我也。 〔七、邪慢〕，邪慢者，謂實無德，妄為有德，執著邪見，不禮塔廟，不敬三寶，不誦經典也。（三寶者，佛寶、法寶、僧寶也。）



### 法相辭典

★俱舍論十九卷十頁雲：論曰：且慢隨眠，差別有七。一、慢，二、過慢，三、慢過慢，四、我慢，五、增上慢，六、卑慢，七、邪慢。令心高舉，總立慢名。行轉不同，故分七種。于劣于等，如其次第，謂己為勝，謂己為等；令心高舉，總說為慢。于等于勝，如其次第，謂勝謂等：總名過慢。于勝謂勝；名慢過慢。于五取蘊，執我我所；令心高舉；名為我慢。于未證得殊勝德中，謂已證得；名增上慢。于多分勝，謂己少劣；名為卑慢。于無德中，謂己有德；名為邪慢。

★二解：大毗婆沙論四十三卷十八頁雲：復次慢有七種。一、慢，二、過慢，三、慢過慢，四、我慢，五、增上慢，六、卑慢，七、邪慢。慢者：于劣謂己勝；或于等謂己等。由此起慢，已慢，當慢，心舉恃，心自取。過慢者：于等謂己勝：或于勝謂己等。由此起慢，廣說如前。慢過慢者：于勝謂己勝。由此起慢，廣說如前。我慢者：于五取蘊，謂我我所。由此起慢，廣說如前。增上慢者：于勝功德，未得謂得；未獲謂獲；未觸謂觸；未證謂證。由此起慢，廣說如前。卑慢者：于他多勝，謂己少劣。由此起慢，廣說如前。邪慢者：實自無德，謂己有德。由此起慢，廣說如前。



### 丁福保佛學大辭典

【名數】見慢條。

參照：<a href="/dict/慢">慢</a>



