---
title: 不思議薰
source: deerpark.app
---

**來源：丁福保佛學大辭典**

<p>【術語】無明薰炙真如而生妄法，謂之不思議薰。是真如為無為堅實之法，不可薰，而能受薰，故云不思議。楞伽經一曰：「不思議薰，不思議變，是現識因。」同註解曰：「薰謂薰炙，變謂轉變，言不思議薰者，全真成妄也。言不思議變者，全理成事也。」起信論義記下本曰：「不思議薰者，謂無明能薰真如，不可薰處而能薰故名不思議薰，又薰即不薰，不薰之薰名不思議薰。」</p>
