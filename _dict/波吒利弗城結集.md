---
title: 波吒利弗城結集
source: deerpark.app
---

**來源：丁福保佛學大辭典**

<p>【故事】阿育王Dharmāśoka即位十七年，即佛滅二百三十五年，目犍連帝須為上座，會一千比丘，於波吒利弗城誦出法藏。帝須更自作論事Kathāvatthuppakaraṇa一千章，駁擊異議邪說。蓋此結集開會之動機，以阿育王篤信佛法，外道之徒，窮於衣食，作佛教比丘形，混於佛徒中，大混濁佛教教義，為陶汰正邪而開也。善見律二曰：「阿育王，四年中殺諸兄弟，唯置同母弟一人。過四年已，然後阿育王，自拜為王。從此佛涅槃已二百一十八年。後阿育王即統領閻浮利地。（中略）王白諸大德，願大德布薩說戒。王遣人防衛眾僧，王還入城。王去之後，眾僧即集。眾六萬比丘，於集眾中。目犍連子帝須為上座，能破外道邪見徒眾，眾中選擇知三藏得三達智者一千比丘，如昔第一迦葉集眾，亦如第二須那拘集眾出毘尼藏無異，一切佛法中清淨無垢。第三集法藏，九月日竟，大地六種震動，所以一比丘說，名為第三集也。」然有此結集之記事者，惟為南傳，北傳則無之，故以此為虛構之作說而排之者多。雖然，此獨斷之甚者，北方所傳，未可云全然無之，真諦之部執論疏，三論玄義冠註，髣彿有其痕迹。其他三論玄義之摩揭陀優婆塞，與宗輪論述記一之好雲王為同人兩書記事合致。而好雲王與阿育王其原語皆為Devānaṁpiya，尤可推知。故不可斷為北傳所無也。案此結集為分派後錫蘭上座部間所起之事件，故他部派，不知其事，即知之亦風馬牛視之，所以惟記於與錫蘭上座部有關係之書，而其他無之乎，其歷史的事實，無可疑之餘地，故稱第三結集。</p>
