---
title: 破地獄偈文
source: deerpark.app
---
### 丁福保佛學大辭典

【術語】宗鏡錄九曰：「纂靈記云：京兆人，姓王失其名。原無戒行，曾未修善因，患病致死。為二人引至地獄，於地獄門前見一僧，云是地藏菩薩，乃使誦偈云：若人欲了知，三世一切佛。應觀法界性，一切唯心造（華嚴經夜摩天宮品，覺林菩薩之偈）。菩薩授經已，謂之曰：誦得此偈，能破地獄之苦。其人誦已，遂入見王。王問此人有何功德？答云：唯受得一四句偈。具說如上。王遂放逸，誦此偈時，當聲至處，受苦之人，皆得解脫。」又謂無量壽經之「其佛本願力，聞名欲往生。皆悉到彼國，自致不退轉。」文。漢朝玄通律師，破戒到閻魔廳。誦此文，閻魔禮拜。又法華經譬喻品之「如來已離，三界火宅。寂然閑居，安處林野。今此三界，皆是我有。其中眾生，悉是吾子。而今此處，多諸患難。唯我一人，能為救護。」又壽量品之「每自作是念，以何令眾生。得入無上道，速成就佛身。」為破地獄之文。又密咒圓因往生集有智炬如來心破地獄咒。陀羅尼也。



