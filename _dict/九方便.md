---
title: 九方便
source: deerpark.app
---

### 丁福保佛學大辭典

【名數】九種之方便也。原出於大日經第七增益守護清淨行品，即胎藏次第修法中所誦九種之頌及其印契真言也。由此九種印明之方便力而成真實，或所修之法前後方便，故稱為九方便一作禮方便，二出罪方便，三歸依方便，四施身方便，五發菩提心方便，六隨喜方便，七勸請方便，八奉請法身方便，九迴向方便是也。作禮方便者，先歸命於十方之三寶，恭敬禮拜之意。其頌有八句曰：「歸命十方正等覺，三世一切具三身，歸命一切大乘法，歸命不退菩提眾，歸命諸明真實言，歸命一切諸密印，以身口意清淨業，殷勤無量恭敬禮。」出罪方便者，欲修萬善，不滅罪業，則善業難生，故懺悔眾罪。其頌有十句曰：「我由無明所積集，身口意業造眾罪，貪欲恚痴覆心故，於佛正法賢聖僧，父母二師善知識，以及無量諸生所，無始生死流轉中，具造極重無盡罪，親對十方現在佛，悉皆懺悔不復作。」歸命方便者，歸依三寶之意。其頌有四句曰：「南無十方三世佛，三種常身正法藏，勝願菩提大心眾，我今皆悉正歸依。」施身方便者，以三業為己有，恐煩惱因惡業得便，故獻身於如來，如教而行。其頌有四句曰：「我淨此身離諸垢，及與三世身口意，過於大海剎塵數，奉獻一切諸如來。」發菩提心方便者，既以身獻佛，則必應有上求菩提下化眾生之所作，故應發菩提心。其頌有六句曰：「淨菩提心勝願寶，我今起發濟群生，生苦等集所纏繞，及與無知所害身，故攝歸依令解脫，常當利益諸含識。」隨喜方便者，菩薩乃至眾生微少之善根，皆可隨意之意。其頌有六句曰：「十方無量世界中，諸正徧知大海眾，種種善巧方便力，及諸佛子為眾生，諸有所修福業等，我今一切盡隨喜。」勸請方便者，眾生之修善，即因佛之說法，故勸諸佛而請法雨。其頌有四句曰：「我今勸請諸如來，菩提大心救世者，唯願普於十方界，恒以大雲降法雨。」奉請法身方便者，佛之說法，在於利益。利益種類雖多，而以轉在纏之苦身使證悟淨妙法身為最。故奉請法身。其頌有四句曰：「願令凡夫所住處，速捨眾苦所集身，當得至於無垢處，安住清淨法界身。」迴向方便者，願以上八善根，並十方三世之諸善萬行，悉迴向於法界，自他皆證得菩提也。其頌有四句曰：「所修一切眾善業，利益一切眾生故，我今盡皆正迴向，除生死苦至菩提。」印契真言，今從略。又要略念誦經九種方便：一虔誠禮拜，二懺悔法，三歸依法，四分身供養，五發勝菩提心，六隨喜功德，七勸請德雲，八請佛住世，九迴向菩薩。其意亦同。



### 佛光大辭典

乃密教修胎藏界法時所誦之九種偈頌。大日經卷七載，滅迷之方式（方便）有九種，稱為九方便。即：(一)作禮方便，禮敬佛、法、僧三寶。(二)出罪方便，懺悔罪障。(三)歸依方便，信仰佛、法、僧三寶。(四)施身方便，獻身如來教，依法修行。 (五)發菩提心方便，發願達成佛教之真實目的。(六)隨喜方便，隨喜他人之善行為。(七)勸請方便，祈請如來弘教。(八)奉請法身方便，希求如來使自身體得真理。(九)回向方便，以上之功德普皆回向一切眾生，願自他同證菩提。九，表示因位之九識、胎藏界之九尊；此系對金剛界法之五悔而言。


