---
title: 三相續
source: deerpark.app
---

**來源：陳義孝佛學常見辭彙**

<p>世界相續、眾生相續、業界相續。世界相續是眾生困惑不斷造業，故其依報世界亦不斷安立；眾生相續是眾生未斷生死，其五蘊不斷假合，故眾生亦不斷成立；業界相續是眾生不斷造業，故其惡業的苦報亦不斷成立。</p>

**來源：三藏法數**

<p>﹝出楞嚴經﹞ 〔一、世界相續〕，經云：世為遷流，界為方位。東西南北四維上下為界；過去未來現在為世，故名世界。由眾生於清淨心體，一念不覺，而起妄明。妄明既立，空昧相形，形則搖動，故有風輪，執持世界；明覺立堅，故有金輪，保持國土。風金相摩，故有火光，為變化性，寶明生潤，火光上蒸，故有水輪；含十方界，此之世界，同諸眾生業力，依空安立而有成壞之劫，壞而復成，成而復壞，終始相續，無有斷絕，故名世界相續。（空昧相形者，空即明也，昧即暗也。明暗互相，形影動搖不定，故有風輪生也。執持世界者，金水土三輪，皆為所載持也。明覺立堅者，一念妄明，堅執不移，故有金輪生也。保持國土者，謂金體貴重，故云保持。火光為變化性者，謂火能變生為熟，變腐為堅等。實（編者註：「實」疑是「寶」）明生潤者，謂金能生水也。火光土蒸者，火性炎上，水性流下，如火蒸物，氣汗流下，故有水輪。含十方界，如上所明，乃是三輪相生次第。若論諸輪持於世界，最下空輪，持於風輪，風輪持於水輪，水輪持於金輪，而不言土者，土與金同是堅性，故不言也。） 〔二、眾生相續〕，謂五陰諸法，眾共和合而生，名為眾生。經云：同業相纏，合離成化，流愛為種，納想為胎，交遘發生，吸引同業，胎卵濕化，更相變易，所有受業，逐其飛沉，生死死生，無有斷絕，故名眾生相續。（同業相纏合離成化者，眾生皆由六根對於六塵，同造生死之業，故名同業。業相纏縛，故因緣和合而生，因緣別離而死。化猶變化，謂生死也。流愛為種，納想為胎者，流，注也。謂識之流，愛則為種，神之納想，則為胎也。交遘發生吸引同業者，遘，遇也。謂男女交相遇會，情所發生，吸撮導引同業之類，而入胎也。更相變易者，四生受報，循業不定也。所有受業，逐其飛沉者，隨其所受業報，或升或沉，無定趣也。） 〔三、業果相續〕，謂眾生有殺盜婬三種之業，而受其果報，故名業果。經云：汝負我命，我還汝債，經百千劫，常在生死；汝愛我心，我憐汝色，經百千劫，常在纏縛。惟殺盜婬，三為根本，隨業隨報，無有窮盡，故名業果相續。（汝負我命，我還汝債二句，文義互見，如云汝負我命，汝還我命；我負汝債，我還汝債。此殺盜二種業果也。汝愛我心，我憐汝色二句，亦應互見，如云我愛汝心，汝憐我色。此婬欲業果也。）</p>

**來源：丁福保佛學大辭典**

<p>【名數】一世界相續，由眾生之有業而國土世界安立。二眾生相續，五蘊法和合而眾生存立。三業界相續，依善惡之業因。而苦樂之果報成立。說見楞嚴經四。</p>

**來源：佛光大辭典**

<p>指世界、眾生與業界之因果，次第遷流、相續不絕。即：(一)世界相續，眾生有業，引起塵勞煩惱，招感風、金、水輪等互為因緣，而成此國土世界，如林木遇火可成土，再絞則成水；山石相擊可成炎，融之則成水。如此交互產生，遞相為種，故成世界相續。(二)眾生相續，眾生因有色、香、味、觸等六妄，故異見成憎，同想成愛，以愛流為種，則交媾發生，吸引同業；隨其所應，而入胎、卵、濕、化等四生，以是因緣，故眾生相續。(三)業果相續，眾生以貪愛為本，結愛不離，故世間父母、子孫相生不斷；以殺貪為本，隨力量強弱而遞相吞食，人食羊，則羊死為人，人死為羊，如是乃至十生之類，死死生生，互來相食。以盜貪為本，則汝負我命，我還汝債，百千劫常在纏縛中，以是因緣而業果相續。此三種顛倒皆由妄見所生，終而復始，相續不斷，故稱三相續。﹝楞嚴經卷四﹞</p>
