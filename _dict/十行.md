---
title: 十行
source: deerpark.app
---
### 佛光大辭典

(一)菩薩修行之五十二階位中，指第二十一至第三十位所修之十種利他行。又作十行心。即：(一)歡喜行，菩薩以無量如來之妙德，隨順十方。(二)饒益行，善能利益一切眾生。(三)無嗔恨行，修忍辱，離嗔怒，謙卑恭敬，不害自他，對怨能忍。(四)無盡行，又作無屈撓行。菩薩行大精進，發心度一切眾生，令至大涅而無鬆懈。(五)離癡亂行，常住正念不散亂，于一切法無癡亂。(六)善現行，知無有法，三業寂滅，無縛無著，而亦不舍教化眾生。(七)無著行，歷諸塵剎供佛求法，心無厭足，而亦以寂滅觀諸法，故于一切無所著。(八)尊重行，尊重善根、智慧等法，悉皆成就，由之更增修二利行。(九)善法行，得四無礙陀羅尼門等法，成就種種化他之善法，以守護正法，令佛種不絕。(十)真實行，成就第一義諦之語，如說能行，如行能說，語行相應，色心皆順。

修十行之目的有四：(一)厭有為。(二)求菩提、滿佛德。(三)欲于現在、未來世中救度眾生。(四)求實際、證法如。以是故修諸行。有關菩薩于何階位修此十行，經論或以為三賢位之一，或六種性中之性種性，或五位中之資糧位。﹝舊華嚴經卷十一之十行品、大佛頂首楞嚴經卷八、大乘義章卷十四、華嚴五教章卷二﹞

(二)菩薩之十種修行。即：(一)信，信仰佛、法。(二)悲，拔眾生苦。(三)慈，施樂與眾生，對諸眾生而起眾生緣，知眾生無實體、自性而起法緣，觀五蘊之空而起無緣。(四)舍，行內外二施，令眾生心安。(五)不疲倦，指行世間、出世間之行而不疲倦。(六)知經書，指知五明。(七)知世智，知曉世間實際之事、義。(八)慚愧，恥罪過而生慚愧。(九)堅固力，自守佛道而不退失，更能向上轉進。(十)供養，供養諸佛及如其教說修行。﹝舊華嚴經卷二十三、菩薩地持經卷三、卷七、十地經論卷三﹞

(三)十行攝善法。即：(一)慈悲行（不殺生），(二)少欲行（不偷盜），(三)淨梵行（不邪淫），(四)諦語行（不妄語），(五)明慧行（不飲酒），(六)護法行（不說人過），(七)息惡推善行（不自贊毀他），(八)財法俱施行（不慳法財），(九)忍辱行（不嗔恚），(十)贊三寶行。﹝禪戒篇﹞

(四)又指身、口、意所行之十種惡行為，稱為十惡。（參閱‘十善十惡’468）



### 三藏法數

﹝出楞嚴經﹞ 十行者，謂由前十住進修，功滿已成，佛子自得己利，而利他之行未成，是故廣行饒益，隨順眾生，令其歡喜。然行有淺深，故始自歡喜，終至真實，而成十種也。 〔一、歡喜行〕，謂由前十住進修，功滿已成，佛子具佛妙德，能於十方剎土，隨順饒益眾生，自他俱喜。經云：成佛子已，具足無量如來妙德，十方隨順，名歡喜行。（剎，梵語具云剎摩，華言土田。） 〔二、饒益行〕，謂善推妙德，饒益眾生，使得法利，不生猒想。經云：善能利益一切眾生，名饒益行。 〔三、無瞋恨行〕，謂瞋恨生於違拒，既能自覺，又能覺他；自他之利兼成，則瞋恨自無也。經云：自覺覺他，得無違拒，名無瞋恨行。 〔四、無盡行〕，謂隨眾生之類，化現其身，轉化無窮，而益物無盡，豎遍三際，橫周十方，通達無礙。經云：種類出生，窮未來際，三世平等，十方通達，名無盡行。（三際者，即過去、現在、未來三世也。） 〔五、離癡亂行〕，謂妙智了達一切法門，雖各不同，悉皆歸於一理，而無差誤。經云：一切合同，種種法門，得無差誤，名離癡亂行。 〔六、善現行〕，謂由無癡亂行，故能於同類中，顯現異相；於異相中，不見有異；同異圓融，互現自在。經云：則於同中顯現群異，一一異相，各各見同，名善現行。 〔七、無著行〕，無著，即無礙之義也。謂由善現之行，充擴圓融，以滿空微塵，一一塵中，現十方界，而塵相不壞；塵界交現，小大無礙。經云：現塵現界，不相留礙，名無著行。 〔八、尊重行〕，謂前無著行中，現塵現界，皆是般若觀照之力；然般若於六度中稱為第一，可謂至尊至重矣。經云：種種現前，咸是第一波羅蜜多，名尊重行。（梵語般若，華言智慧。六度者，一布施、二持戒、三忍辱、四精進、五禪定、六智慧也。梵語波羅蜜多，華言到彼岸。） 〔九、善法行〕，謂於妙觀慧中，種種明現，以顯圓融之德。十方諸佛，莫不依此圓融而為法則。經云：如是圓融，能成十方諸佛軌則，名善法行。 〔十、真實行〕，謂前圓融德相，一一皆是無為真實之性，然依性起修，則所修之行，無非真實矣。經云：一一皆是清淨無漏，一真無為，性本然故，名真實行。

行即進趣之義。謂行此行，則能進向於果，名之為行。一歡喜行、二饒益行、三無違逆行、四無屈撓行、五無癡亂行、六善現行、七無著行、八難得行、九善法行、十真實行。



### 陳義孝佛學常見辭彙

菩薩五十二位修行中，第三個十位名十行，因菩薩經十信十住，已成佛子，滿足自利，復須長養利他功行，故名十行，亦名十長養。一、隨順眾生，隨喜功德，名歡喜行。二、饒利眾生，使得法利，名饒益行。三、等視眾生，不見其過，名無瞋恨行。四、三際十方，化身無盡，名無盡行。五、了達法門，悉無錯誤，名離癡亂行。六、既離癡亂，則能現諸相，同異圓融，名善現行。七、十方虛空，滿足微塵，於一塵中，現十方界，塵界交現，不相留礙，名無著行。八、緣般若故，成無著行，故六度中，特尊般若，名尊重行。九、妙觀慧中，顯圓融德，能入諸佛法軌中，名善法行。十、圓融德相，清淨無漏，真無為性，妙契真實，名真實行。



### 丁福保佛學大辭典

【術語】菩薩修行，雖於十信十住滿足自利，然利他之行未滿，故不可不經此目：一、歡喜行，為佛子之菩薩以如來之妙德，隨順十方也。二、饒益行，利益一切眾生也。三、無瞋恨行，自覺覺他。無違逆者。又曰無恚恨。無違逆。四、無盡行，隨眾生之機類而現其身，三世平等，通達十方。利他之行無盡也。五、離痴亂行，種種之法門雖不同，然一切合同而無差誤也。六、善現行，以離痴亂故，能於同類中現異相，於一一異相各現同相，同異圓融也。七、無著行，十方虛空滿足微塵於一一塵中現十方界，塵界不留礙也。八、尊重行，又曰難得行。以前種種現前皆般若觀照之力也，故於六度中特尊重般若波羅蜜。九、善法行，圓融之德能成十方諸佛之軌則也。十、真實行，以前圓融德相，一一皆清淨無漏，一真無為之性，本來常恒也。參照五十二位條。

參照：<a href="/dict/五十二位">五十二位</a>



