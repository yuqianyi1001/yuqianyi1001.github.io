---
title: 十法行
source: deerpark.app
---
### 三藏法數

﹝出辯中邊論﹞ 〔一、書寫〕，謂於佛所說經律論文，書寫流通，使不斷絕也。 〔二、供養〕，謂於佛經典所在之處，如佛塔廟，皆應恭敬尊重供養也。 〔三、施他〕，謂所聞之法，為他演說，或施與經卷，不專自用，但欲利他也。 〔四、諦聽〕，謂聞他人讀誦解說一切經法，深生愛樂，而專心審聽也。 〔五、披讀〕，謂於諸佛所說之經，時常披閱看讀不釋手也。 〔六、受持〕，謂於諸佛所說教法，從師稟受，持而弗失也。 〔七、開演〕，謂於如來所說正法，時常開示演說，令人信解也。 〔八、諷誦〕，謂於如來所說一切道法，諷誦宣揚，梵音清徹，令人樂聞也。 〔九、思惟〕，謂於如來所說一切法義，思惟籌量，憶念不忘也。 〔十、修習〕，謂依如來所說之法，精修數習，以成道果也。



### 法相辭典

★瑜伽七十四卷八頁雲：復次于大乘中，有十法行，能令菩薩成熟有情。何等為十？謂于大乘相應菩薩藏攝契經等法，書持、供養、惠施于他，若他正說恭敬聽聞，或自玩讀，或復領受，受已廣音而為諷誦，或復為他廣說開示，獨處空閒思量觀察，隨入修相。問：如是十種法行，幾是能生廣大福德道？答：一切。問：幾是加行道？答：一。謂第九。問：幾淨障道？答：一。謂第十。

★二解　辯中邊論下卷五頁雲：何等名為十種法行？頌曰：謂書寫、供養、施他、聽、披讀、受持、正開演、諷誦、及思修。論曰：于此大乘有十法行。一、書寫，二、供養，三、施他，四、若他誦讀，專心諦聽，五、自披讀，六、受持，七、正為他開演文義，八、諷誦，九、思惟，十、修習行。

★三解　顯揚二卷二十頁雲：諸行者：謂十種法行。廣說如經。一、于菩薩藏法，若多，若少，尊重恭敬，書持法行。二、若劣若勝諸供養具，供養法行。三、若自書已，由矜愍心，施他法行。四、若他發意恭敬尊重，以微妙聲宣揚闡讀；由宗仰故，諦聽法行。五、發淨信解恭敬重心，披讀法行。六、為欲修習法隨法行；從師受已，諷誦法行。七、既諷誦已，為堅持故，以廣妙音，溫習法行。八、悲愍他故；傳授與彼。隨其廣略，開演法行。九、獨處閒靜，極善研尋，稱理觀察思惟法行。十、如所思惟，修行奢摩他毗缽舍那；為欲趣入，乃至為令諸所求義成就法行。



### 陳義孝佛學常見辭彙

十種行持經典的方法，即書寫、供養、施他、諦聽、披讀、受持、開演、諷誦、思惟、修習。



### 丁福保佛學大辭典

【名數】對於經典十種之行法：一、書寫，於佛所說之經律論文，書寫流通而不使斷也。二、供養，於佛之經典所在處，如佛之塔廟供養之也。三、施他，以所聞之法為他演說，或施與經卷，不專自用，但欲利他也。四、諦聽，聞他人讀誦經典而解說之，深生愛樂，一心諦聽也。五、披讀，於諸佛所說之經典常披閱看讀而不釋手也。六、受持，於諸佛所說之教法從佛稟受，持而勿失也。七、開演，於如來所說之教法常開示演說，使人信解也。八、諷誦，於如來所說之一切道法，諷誦宣揚，梵音清徹，使人樂聞也。九、思惟，於如來所說之一切法義思惟籌量，憶念而不忘也。十、修習，依如來所說之法，精修數習，而成道果也。出辯中邊論下。



