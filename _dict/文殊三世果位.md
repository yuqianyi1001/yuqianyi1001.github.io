---
title: 文殊三世果位
source: deerpark.app
---

### 丁福保佛學大辭典

【雜語】文殊雖為助釋迦之化，一時現菩薩之因位，然三世皆為果上之如來。過去稱為龍種上佛，又名大身佛，神仙佛，現在號為歡喜藏摩尼寶精佛，未來稱為普見佛。首楞嚴三昧經下曰：「過去久遠無量無邊阿僧祇劫，爾時有佛，號龍種上如來。（中略）佛世尊，於此世界南方過於千佛國土，國號平等。（中略）龍種上佛於彼世界得阿耨多羅三藐三菩提。（中略）龍種上佛壽命四百四十萬歲，度天人已入於涅槃。（中略）爾時平等世界龍種上佛豈異人乎？即文殊師利法王子是。」智度論二十九曰：「如首楞嚴經中，文殊師利自說，七十二億反作一緣覺，而般涅槃，又現作佛，號龍種尊。」心地觀經三曰：「請我釋迦牟尼佛當為菩薩戒和上，龍種淨智尊王佛當為淨戒阿闍梨，未來導師彌勒佛當為清淨教授師。」菩薩瓔珞經四曰：「過去無數阿僧祇劫有佛，名大身如來。（中略）佛世尊，剎號空寂，正於此處成無上等正覺。（中略）爾時，大身如來，今文殊師利是。」菩薩處胎經文殊身變化品曰：「本為能仁師，今乃為弟子，佛道極廣大，清淨無增減，我欲現佛身，二尊不並立，此界現受教。（中略）佛剎名無礙，佛名升仙尊。（中略）彼升仙佛者，我身濡首是。」（已上過去之佛名）。央崛摩羅經四曰：「爾時世尊告波斯匿王言：北方去此過四十二恒河沙剎，有國名常喜，佛名歡喜藏摩尼寶積如來，在世教化。（中略）彼如來者豈異人乎？文殊師利即是彼佛。」寶積經六十曰：「此文殊師利成佛之時名為普見。」


