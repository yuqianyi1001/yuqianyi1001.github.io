---
title: 散支
source: deerpark.app
---

**來源：丁福保佛學大辭典**

<p>【天名】又曰散脂。具名散脂迦，散脂修摩。新稱僧慎爾耶，半只迦，半支迦。譯作密神Pañcika，或謂是歡喜母即鬼子母神之子，或謂是鬼子母神之夫，北方毘沙門天王八大將之一、其所管有二十八部眾，巡行世間，賞罰善惡。金光明經三曰：「散支鬼神品。」最勝王經八曰：「僧慎爾耶藥叉大將品。」於此品中誓守護能信受此經者。訶哩帝母經曰：「時有大藥叉女，名歡喜，容貌端嚴。有五千眷屬，常住支那國護持世界。是沙多大藥叉將之女，婚半支迦大藥叉將（昔云散脂者訛），生五百子。」諸天傳乾引陀羅尼集經曰：「鬼子母有三男，長名唯奢文，次名散脂大將，小名摩尼跋陀。」大日經疏五曰：「置毘沙門天王，於其左右置夜叉八大將，（中略）三名半只迦。舊曰散支。」天台光明疏三曰：「具存梵音應言散脂修摩，此翻為密。密有四義，謂名密行密智密理密，蓋北方天王大將。餘三方各有，東方名樂欲，南方名檀帝，西方名善現。各有五百眷屬，管領二十八部。」嘉祥光明疏曰：「外國言散脂修摩，此云密神，迹在鬼王是十地。」</p>
