---
title: 舍衛城
source: deerpark.app
---
### 丁福保佛學大辭典

【地名】或云舍婆提，此翻聞物，謂寶物多出此城。又翻豐德。天台云：舍衛城又名舍婆提者，昔有二仙，弟名舍婆，此云幼小，兄名阿跋提，此云不可害。合此二人，以名城也。善見律曰：「舍衛者，是道士名也，昔有道士居住此地。往古有王，見此地好，就道士乞為立國。以道士名，號為舍衛。又名多有。謂諸國珍寶及雜異物歸聚此國，故名多有。」西域記曰：「室羅伐悉底國，舊云舍衛國，譌也。中印土境。周六千餘里，宮城周二十餘里。穀稼豐。氣序和。風俗淳質，篤學好福，是勝軍大王所治國都也。」參照舍衛條。

參照：<a href="/dict/舍衛">舍衛</a>



