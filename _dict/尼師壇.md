---
title: 尼師壇
source: deerpark.app
---

### 三藏法數

梵語尼師壇，華言坐具，或云坐衣。業疏云：長四尺，廣三尺。是也。



### 丁福保佛學大辭典

【物名】Niṣīdana，又作尼師但那，[寧*頁]史娜曩。譯言坐具。一曰隨坐衣。亦為臥具。長四廣三。坐臥時，敷地護身，又布於臥具上護臥具之具也。以為禮拜之具者，謬也。寄歸傳二曰：「尼師但那坐臥具也。」行事鈔下一曰：「四分為身為衣為臥具故制。」慧琳音義一曰：「尼師壇，梵語略也。正梵音具足應云[寧*頁]史娜曩，唐譯為敷具，今之坐具也。」名義集謂佛初度五人，及迦葉兄弟。並製袈裟，坐具在袈裟下。後度諸眾，徒侶漸多。年少比丘，儀容端美，入城乞食，多為女愛。由是製衣角在左肩，後為風飄，聽以尼師壇鎮上。後外道達摩多問比丘，肩上片布，持將何用？答曰：擬將坐之。達摩多曰：此衣既為可貴，有大威靈，豈得以所坐之布而居其上？比丘白佛：由此佛製還以衣角居於左肩，坐具還在衣下。張希復詩云：共覆三衣中夜寒，披時不鎮尼師壇。即謂此也。


