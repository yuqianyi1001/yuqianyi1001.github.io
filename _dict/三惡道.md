---
title: 三惡道
source: deerpark.app
---
### 三藏法數

﹝出天台四教儀集註﹞ 道即能通之義。謂一切眾生，造作惡業，而生其處，故名惡道也。 〔一、地獄道〕，謂此處在地之下，鐵圍山間，有八寒八熱等獄，即造作極重惡業眾生墮於此道，故名地獄道。（八寒者，頞浮陀獄、泥賴浮陀獄、阿吒吒獄、阿波波獄、嘔喉獄、鬱波羅獄、波頭摩獄、芬陀利獄也。八熱者，想獄、黑繩獄、堆壓獄、叫喚獄、大叫喚獄、燒炙獄、大燒炙獄、無間獄也。） 〔二、餓鬼道〕，餓鬼道有三種。一謂罪業極重者，積劫不聞漿水之名。其次者，但伺求人間蕩滌膿血糞穢。又其次者，時或一飽。即造作惡業眾生，由慳貪故，生於此道，故名餓鬼道。 〔三、畜生道〕，謂披毛戴角，鱗甲羽毛，四足多足，有足無足，水陸空行等。即造作惡業眾生，由愚癡故，生於此道，故名畜生道。



### 陳義孝佛學常見辭彙

地獄、餓鬼、畜生。地獄屬上惡，餓鬼屬中惡，畜生屬下惡。



### 丁福保佛學大辭典

【術語】地獄餓鬼畜生之三道處。梵網經曰：「墮三惡道中，二劫三劫，不聞父母三寶名字。」

【名數】依惡業可往來之處有三所。名為三惡道。一、地獄道，成上品十惡業者趣之。二、餓鬼道，成中品十惡業者趣之。三、畜生道，成下品十惡業者趣之。法華經方便品曰：「以諸欲因緣墜墮三惡道。」無量壽經上曰：「人天壽終之後，復更三惡道。」



