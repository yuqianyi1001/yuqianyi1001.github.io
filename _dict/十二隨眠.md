---
title: 十二隨眠
source: deerpark.app
---

**來源：三藏法數**

﹝出眾事分阿毗曇論﹞ 謂欲等煩惱，長時隨逐，眠伏藏識之中，故名隨眠。（藏即含藏之義。藏識，即第八識也。） 〔一、欲貪〕，謂於可意之境，愛染念著，而生悅樂也。 〔二、瞋恚〕，謂於不可意之境，無所愛樂，而自生瞋忿也。 〔三、色貪〕，謂於色界，愛樂淨法，貪著禪味也。 〔四、無色貪〕，謂於無色界，識處等定，愛樂可意，心生味著也。 〔五、無明〕，謂於事理等法，無所明了，障覆真性也。 〔六、身見〕，謂於五陰等法中，強立主宰，妄計為身也。（五陰者，色陰、受陰、想陰、行陰、識陰也。） 〔七、邊見〕，謂於身見上計我，或斷或常，隨執一邊也。（計斷、常者，謂外道自計此身死已不生，名斷見；又計此身死已更生，名常見也。） 〔八、邪見〕，謂由計斷、常，不信因果，以為無作無得，起見誹謗也。 〔九、見取〕，謂因此見，而能通至非非想天，信此非餘，執劣為勝。（非非想天，即無色界天也。信此非餘者，謂自信己之所行，而於餘人所行，悉以為非也。） 〔十、戒取〕，謂執邪為道，非因計因。如持雞狗等戒，以為可得清淨解脫是也。（雞狗等戒者，外道妄計，自謂前世從雞狗中來，即便獨足而立，及噉糞穢以為苦行也。） 〔十一、慢〕，謂貢高自舉，輕慢他人也。 〔十二、疑〕，謂於諦理不能解了，心生猶豫，是非不決也。（諦理者，即苦集滅道四諦之理也。）



### 丁福保佛學大辭典

【名數】於前十隨眠中分貪之一，為欲貪色貪無色貪（即三界之貪）之三，是為十二隨眠。見眾事分阿毘曇論三。

【名數】見隨眠條。

參照：<a href="/dict/隨眠">隨眠</a>



### 佛光大辭典

指長時隨逐、眠伏于第八識中之十二種煩惱。據眾事分阿毗曇論卷三載，十二隨眠即：(一)貪欲，謂于順意之境，愛染念著，而生悅樂。(二)嗔恚，謂于不順意之境，無所愛樂，而自生嗔忿。(三)色貪，謂于色界愛樂淨法，貪著禪味。(四)無色貪，謂于無色界識處等定，愛樂順意，心生味著。(五)無明，謂于事理等法，無所明了，障覆真性。(六)身見，謂于五陰等法中，強立主宰，妄計為身。(七)邊見，謂于身見上，計我或斷或常，隨執于一邊。(八)邪見，謂由計斷常，不信因果，以為無作無得，起見誹謗。(九)見取，謂因此見，而能通至非非想天，信此非餘，執劣為勝。(十)戒取，謂執邪為道，非因計因，如持雞狗等戒，以為可得清淨解脫。(十一)慢，謂貢高自舉，輕慢他人。(十二)疑，謂于諦理不能解了，心生猶豫，是非不決。


