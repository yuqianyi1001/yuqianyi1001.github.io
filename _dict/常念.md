---
title: 常念
source: deerpark.app
---

### 丁福保佛學大辭典

【術語】時常憶念也。法華普門品曰：「若有眾生多於婬欲，常念恭敬觀世音菩薩，便得離欲。」常念者，正念也。此正念有事理之二種。事之常念者晝夜二時行住坐臥念觀音之神力而不忘也。理之常念，有四教之異。藏教之常念或觀自他身內外不淨，三十六物之不淨充滿，或從死想至白骨想之九想一一觀之而遠離婬心，或分析色法至極微觀所執男女，本來空以破婬心，皆常念觀音之姿也。通教之常念以諸男女之境界，皆由因緣生，觀為自性空而滅欲情，此大乘通教常念觀音之姿也。別教之常念，初用即空之觀，破凡夫實有之執，次用假有之觀，破著於空相之執，後觀非空非有，離空假之二邊而隨順於中道。此別教常念觀音之姿也。圓教之常念，從男女始，一切之境界本來融通一味而無別體，然又不泯事相，無量之相即一理，一理即無量之相，譬如鏡中浮萬象之影而萬象本空，為一鏡體，即於男女等相而為法界實相，則能執之我身亦為法性，被執之男女，亦為實相，孰為愛著者，孰為被愛著者，能愛所愛，畢竟無相。是一切之相不存而不存自他之隔故愛著之心一齊歇息，此是不斷而自除之妙術也。是圓教中道常念觀音之姿也，蓋如是念則此正念之體，即觀音也，何則？以能念之行者，所念之觀音，其體無隔故也。


