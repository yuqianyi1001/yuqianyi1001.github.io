---
title: 融三世間十身
source: deerpark.app
---

### 丁福保佛學大辭典

【術語】華嚴宗二種十身之一。見十身條。

參照：<a href="/dict/十身">十身</a>

【名數】華嚴經說二種之十身，一謂融三世間之十身，二謂佛具之十身。融三世間之十身者：一眾生身，六道之眾生也。二國土身，六道眾生之依處也。三業報身，生上二身之業因也。（已上三身屬於染分）。四聲聞身，觀四諦而求涅槃者。五獨覺身，觀十二因緣而求涅槃者。六菩薩身，修六度而求菩提者。七如來身，因圓果滿之妙體，即佛當分之身也。八智身，佛身所具能證之實智也。九法身，佛身所具所證之真理也。（已上六身屬於淨分）。十虛空身，離染淨二分之相而為染淨二分所依，周徧法界無形靈之實體也，表離染淨有無諸相而謂之虛空。此十身中第二之國土身，即國土世間；第一之眾生身及第三業報身乃至第六菩薩身者，為眾生世間；後四身者，智正覺世間也。即此十身融攝三世間之諸法而為毘盧正覺之體，故謂之融三世間之十身。又謂之解境之十身，以此十身為解知毘盧舍那佛覺體之所知之境也。見舊華嚴經二十七，探玄記十四，華嚴玄談三十，大疏鈔三十八。



### 佛光大辭典

華嚴宗二種十身之一。又作融三世間十佛。華嚴宗謂圓教之菩薩以真實之智解照見法界時，所觸目者，無論萬有萬法，皆視為佛身，簡約其類別，分為十種，總稱為融三世間十身。即：(一)眾生身，指六道之眾生。(二)國土身，六道眾生之依處。(三)業報身，招感生于眾生身或國土身之業因。(四)聲聞身，觀四諦而求涅者。(五)獨覺身，觀十二因緣而求涅者。(六)菩薩身，修行六度而求菩提者。(七)如來身，于‘因位’修行圓滿之佛身。(八)智身，佛身所具能證之實智。(九)法身，佛身所具證得之真理。(十)虛空身，即週遍法界、普覆群機之實體。

此十身之前三身屬染分；四至九身屬淨分；第十之虛空身則離染、淨、有、無諸相，而為染淨二分所依。又十身中第二之國土身，即國土（器）世間；第一之眾生身及第三至六等五身，為眾生世間；第七至十之四身，為智正覺世間。此十身融攝三世間之諸法而為毗盧正覺之體，故稱融三世間十身。復以此十身為解知毗盧遮那佛覺體所知之境，又稱解境十身。﹝舊華嚴經卷二十七、十地經論卷十、華嚴經探玄記卷十四、華嚴五教章卷二、華嚴玄談卷三十﹞


