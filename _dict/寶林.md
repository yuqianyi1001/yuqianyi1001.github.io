---
title: 寶林
source: deerpark.app
---

### 丁福保佛學大辭典

【植物】極樂淨土七寶之樹林也。無量壽經上曰：「七寶諸樹周滿世界。」又觀經寶樹觀所說是也。

【寺名】禪宗六祖慧能大師所住之寺也。在廣東韶州曲江縣南六十里南華山，即曹溪南華寺也。法海壇經序曰：「先是西國智藥三藏，自南海經曹溪口，掬水而飲，香美，異之。謂其徒曰：此水與西天之水無別。溪源上必有勝地，堪為蘭若。隨流至源步顧。山水回環，峰巒奇秀。嘆曰：宛如西天寶林山也。乃謂曹侯村居民曰：可於此山建一梵剎。一百七十年後，當有無上法寶，於此演化。得道者如林，宜號寶林。時韶州牧侯敬中以其言具表聞奏，上可其請，賜寶林為額。遂成梵宮，蓋始於梁天監三年也。」又云：「師（六祖大師）至寶林，觀堂宇湫隘，不足容眾。欲廣之，遂竭里人陳亞仙曰：老僧欲就檀趣求坐具地，得不？仙曰和尚坐具幾許闊，祖出具示之。亞仙唯然。祖以坐具一展，盡罩曹溪四境。四天王現身，坐鎮四方。今寺境有天王嶺，因茲而名。仙曰：知和尚法力廣大。但吾高祖填墓，並坐此地。他日造塔，幸望存留。餘願盡捨，永為寶坊。然此地乃生龍白象來脈（此地指南華山而言，在曲江縣南六十里。生龍指迴龍山而言，在曲江南四十五里。白象指象嶺而言，在南華山之上方。見清一統志三百四十一），祇可平天，不可平地。寺後營建，一依其言。」傳燈錄五曰：「中宗神龍元年十二月十九日，勅改古寶林為中興寺。三年十一月十八日，又勅為法泉寺。」宋高僧傳八曰：「太平興國三年，勅建塔，改為南華寺，又改曰華果寺。」



### 佛光大辭典

指西方阿彌陀佛極樂世界之七寶樹林，略稱寶林。亦即觀無量壽經中所說之寶樹。大寶積經卷十八（大一一·九七中）：‘其風吹動七寶樹林，華飄成聚，高七人量，種種色光照曜佛土。’﹝無量壽經卷上﹞


