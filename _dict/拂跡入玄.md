---
title: 拂跡入玄
source: deerpark.app
---

**來源：丁福保佛學大辭典**

<p>【術語】又作發迹入源。圓覺經曰：「是故我說身心幻垢，對離幻垢說名菩薩，垢盡對除，即無對垢及說名者。」圭峰之圓覺略疏上科此文，謂為拂迹入玄。同鈔四之一釋之曰：「拂迹入玄者，為欲入生佛平等稱性圓滿究竟之法，故宜拂前垢淨迷悟始終分限之迹也。」是指於法見執垢離垢等差，於人立眾生菩薩等別之，因分可說教門謂之迹，指染淨不二，生佛平等之一真法界謂之玄。此乃果分不分不可說之妙境，故名為玄也。佛今為使入此玄拂彼之迹，謂之拂迹。其要在去幻垢。佛之有教迹，為眾生之有幻垢故也。眾生之幻垢既去，即得拂迹，而入於玄。然觀經玄義分記三轉用此語曰：「果位難思，發迹入源。」發有拂之義，源有玄之義，故與拂迹入玄之語同也。但其意，指釋迦要門施化利生之一切法為迹，指彌陀別意弘願他力之法為本，捨要門之教迹，而歸入於彌陀之弘願，謂之發迹入源。</p>
