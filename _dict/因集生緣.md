---
title: 因集生緣
source: deerpark.app
---

**來源：法相辭典**

<p>★俱舍論二十六卷十頁雲：集聖諦有四相。一因，二集，三生，四緣。如種理故因；等現理故集；相續理故生；成辦理故緣。譬如泥團輪繩水等，眾緣和合，成辦瓶等。又雲：牽引義故因；出現義故集；滋產義故生；為依義故緣。又雲：因集生緣，如經所釋。謂五取蘊，以欲為根，以欲為集，以欲為類，以欲為生。唯此生聲，應在後說：與論為異。此四體相，差別雲何？由隨位別，四欲有異。一、執現總我，起總自體欲。二、執當總我，起總後有欲。三、執當別我，起別後有欲。四、執續生我，起續生時欲。或執造業我，起造業時欲。第一于苦是初因故；說名為因。如種子于果。第二于苦，等招集故；說名為集。如芽等于果。第三于苦為別緣故；說名為緣。如田等于果。謂由田水糞等力故；令果味勢，熟德別生。第四于苦，能近生故；說名為生。如華蕊于果。又雲：為治無因、一因、變因、知先因見，故修因集生緣行相。</p>

**來源：丁福保佛學大辭典**

<p>【術語】十六行相中之四行相。觀集諦之境而為四種之觀解。即觀集諦者迷因之惑業也，惑業者生苦果之因也，集積苦果而使現者集也，使苦果相續不絕者生也，助緣者使苦果成辦之緣也。</p>

**來源：佛光大辭典**

<p>指觀集諦境界時之四種行相。為十六行相中之四行相。即觀一切惑業為引生苦果之因，稱為因；招集苦果而使現起，稱為集；使苦果相續不絕，稱為生；集成苦果使苦果成辦之緣，稱為緣。（參閱‘十六行相’387、‘四諦’1840）</p>
