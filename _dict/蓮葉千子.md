---
title: 蓮葉千子
source: deerpark.app
---

**來源：丁福保佛學大辭典**

<p>【故事】賢劫千佛之前因也。雜寶藏經曰：「佛告諸比丘，過去久遠無量世時，波羅奈國中有山，名曰仙山。有梵志在彼山住，大小便利於石上，後有精氣墮小行處。有雌鹿來舐，即便有身。生一女子，梵志取之，養育長成。時梵豫國王求索此女，立為第二夫人。後時有身。相師占言：當生千子。日月滿足，便生千葉蓮華。欲生之時，大夫人以物縵眼，不聽自看。取千葉蓮華，盛著籃裏，擲於河中。時烏耆延王將諸徒眾，下流遊戲。見有一籃，即便接取。開而看之，見千葉蓮華，一葉有一小兒。取之養育，以漸長大，各有大力。即時將諸軍降伏諸國，次到梵豫國，王聞軍至，募能攘卻者。第二夫人言：但為我作百丈之臺，我坐其上，必能攘卻。作臺已竟，夫人在上而坐。爾時千子欲舉弓射，自然手不能舉。夫人語言：我是汝母。即時兩手構乳，一乳之中有五百歧，入千子口中。諸子於是和合，自相勸率。以五百子與親父母，以五百子與養父母。時二國王各畜五百子。佛言欲知彼時千子者，賢劫千佛是也。爾時嫉妒夫人縵他目者，文鱗瞽目龍是也。爾時父者，白淨王是也。爾時母者，摩耶夫人是也。」</p>
