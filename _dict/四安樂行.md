---
title: 四安樂行
source: deerpark.app
---

**來源：三藏法數**

﹝出法華文句﹞ 謂身無危險故安，心無憂惱故樂，身安心樂，乃能進行，故名安樂行。 〔一、身安樂行〕，謂身應當遠離十種之事：一、遠離豪勢，二、遠離邪人邪法，三、遠離凶險嬉戲，四、遠離旃陀羅，五、遠離二乘眾，妨修大乘之行故，六、遠離欲想，七、遠離不男之人，八、遠離危害之處，九、遠離譏嫌之事，十、遠離畜養。既遠離已，常好坐禪，修攝其心，是名身安樂行。（梵語旃陀羅，華言屠者。二乘者，聲聞乘、緣覺乘也。） 〔二、口安樂行〕，謂口應遠離四種語：一、不樂說人及經典過，二、不輕慢，謂不倚大乘而輕蔑小乘也，三、不讚他亦不毀他，四、不生怨嫌之心。善修如是安樂心故，是名口安樂行。 〔三、意安樂行〕，謂意應棄四種惡：一、不嫉諂，二、不輕罵，謂不應以大行而訶罵小行之人也，三、不惱亂，四、不爭競，為一切眾生平等說法，是名意安樂行。 〔四、誓願安樂行〕，謂由眾生不聞、不知、不覺，於是起慈悲心，誓願為說。故經云：我得阿耨多羅三藐三菩提時，隨在何地，以神通力、智慧力引之，令得住是法中，是名誓願安樂行。（梵語阿耨多羅三藐三菩提，華言無上正等正覺。

﹝出華嚴經疏﹞ 此四安樂行者，乃清涼澄觀國師依法華經安樂行品而立。謂涅槃之果，名為安樂；修此行者，能趣涅槃，故名安樂行。又住此四行，則身靜神定，外苦不干，故名安樂行。（梵語涅槃，華言滅度。） 〔一、畢竟空行〕，畢竟空行者，心境兩忘，空有雙會也。法華經云：行處近處。謂以觀照理，如理而行，名為行處；復觀一切法空，即近於理，名為近處。以行處近處，終歸於空也。 〔二、身口無過行〕，身口無過行者，謂身能遠離殺盜等過惡，口能遠離妄言綺語等過惡。法華經云：若讀經時，不樂說人長短及經典過。是也。 〔三、心無嫉妒行〕，心無嫉妒行者，謂見人修善，即能隨喜，勸修證入菩提之道，遠離嫉害妒忌等行。法華經云：於後末世，法欲滅時，受持讀誦斯經典者，無懷嫉妒諂誑之心。是也。（梵語菩提，華言道。） 〔四、大慈悲行〕，大慈悲行者，謂起慈悲心，發大誓願，願拔眾生之苦，與眾生之樂。法華經云：於在家、出家人中，生大慈心；於非菩薩人中，生大悲心。是也。



### 丁福保佛學大辭典

【名數】法華經安樂行品所說之四種安樂行，安行法華之法也。（一）身安樂行。謂身當遠離十種之事：一豪勢，二神人邪法，三凶險嬉戲，四旃陀羅，五二乘眾，六欲想，七五種不男之人，八危害之處，九譏嫌之事，十畜養年少之弟子沙彌小兒。身既遠離此十事，則得常好坐禪，修攝其心，故名身安樂行。（二）口安樂行。謂當遠離四種之語：一不樂說人及經典之過，二不輕慢他，三不讚他，亦不毀他，四不生悲恨之心。口能如是，則得安樂修攝其心，故名口安樂行。（三）意安樂行。意遠離四種之過：一嫉諂，二輕罵，三以大行訶罵小行之人，四爭競。意遠離此四種，則得常好安樂，修養其心。故名意安樂行。（四）誓願安樂行。宜於此法華經向不聞不知不覺之眾生，起慈悲心，謂我欲得阿耨菩提，以神通力智慧力引之使入是法中，發此誓願常好修攝自行，故名誓願安樂行。



### 佛光大辭典

安樂，梵語sukha-vihāra。指四種可令獲得安樂之行法。據法華經卷四安樂行品及法華文句卷八下等載，菩薩于惡世末法，弘揚法華經時，應安住于四種法，稱為四安樂行。即：(一)身安樂行，謂身若遠離豪勢、邪人邪法、兇險嬉戲、旃陀羅、二乘眾、欲想、不男之人、危害之處、譏嫌之事、畜養年少弟子沙彌等十事，則可常好坐禪，修攝其心，故稱身安樂行。(二)口安樂行，謂口若遠離說過、輕慢、嘆毀、怨嫌四事，則可得安樂，修攝其心，故稱口安樂行。(三)意安樂行，謂意若遠離嫉諂、輕罵、惱亂、諍競四事，而為眾生平等說法，則可得常好安樂，修攝其心，故稱意安樂行。(四)誓願安樂行，謂于法華經不聞不問、不知不覺、不信不解之眾生，生起慈悲心，而立誓自己若證得正覺時，必以神通力、智慧力導引之，使之入于法華實道中，發此誓願而常好修攝自行，故稱誓願安樂行。四安樂行之名稱有多種，然一般多用上述法華文句卷八下所舉之身、口、意、誓願等四安樂行之立名。

此外，慧思之法華經安樂行義中，將上述四安樂行依次稱為正慧離著安樂行、無輕贊毀安樂行（又作轉諸聲聞令得佛智安樂行）、無惱平等安樂行（又作敬善知識安樂行）、慈悲接引安樂行（又作夢中具足成就神通智慧佛道涅安樂行）。另大明三藏法數卷十四，則依華嚴宗澄觀之說，舉出畢竟空行、身口無過行、心無嫉妒行、大慈悲行等四安樂行。

關于修行四安樂行之菩薩，據法雲之法華義記卷七載，佛為接引下品菩薩而說四安樂行，使其于五濁惡世中，藉修行此四安樂行，而于弘揚法華經之誓願，不生退轉之心。然天台大師智則認為系佛為圓教初發心之行者而說，使其能遠離濁亂、憂惱，而自行化他。至于忍力成就之諸大菩薩，則因其神通自在，深知權實之義，能隨順眾生之機緣以弘經度化，故不須特別示以修行之方軌。另三論宗嘉祥大師吉藏則于其法華義疏卷十，主張四安樂行系為小行之人而說，因其弘經之心常生退轉，故佛明示修四安樂行能常受快樂，以策勵之。

另就四安樂行之行體而言，道生之法華經疏卷下，以四行之體依次為心棲于理、身口無過、離嫉妒、慈悲；法雲以其為智慧、說法、離過、慈悲心；智則以止、觀、慈悲三者為四行之通體；吉藏雖僅以正觀為四行之通體，然因四行力用之不同，而有四種之別，即觀實相之義為第一行，正觀離過為第二、第三行，正觀空寂（能拔苦與樂）為第四行。

此外，法華文句卷八下，以依事、附文、法門三釋，詳解‘安樂行’一詞逐字之義。﹝法華玄義卷四之下、法華玄論卷八、法華經玄贊卷九、法華文句記卷二十三﹞（參閱‘安樂行’2407）


