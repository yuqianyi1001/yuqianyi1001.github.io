---
title: 五妙欲
source: deerpark.app
---
### 佛光大辭典

指色、聲、香、味、觸等五境。有漏之五境，其自性雖苦、不淨，但凡夫之欲心所感則為妙樂，故稱五妙欲。﹝俱舍論卷九﹞



### 法相辭典

★大毗婆沙論一百七十三卷一頁雲：五妙欲者：謂眼所識可愛可喜可樂如意能引欲可染著色，乃至身所識可愛可喜可樂如意能引欲可染著觸。雲何眼所識色妙欲？答：若色、欲界眼觸所生愛所緣境。雲何耳所識聲妙欲？答：若聲、欲界耳觸所生愛所緣境。雲何鼻所識香妙欲？答：若香、鼻觸所生愛所緣境。雲何舌所識味妙欲？答：若味、舌觸所生愛所緣境。雲何身所識觸妙欲？答：若觸、欲界身觸所生愛所緣境。問：意所識法、何故不立妙欲耶？答：皆是愛所緣者，立妙欲。意所識法、有非愛所緣，故不立妙欲。復次若法、為二種愛所緣者，立妙欲。謂眼觸所生愛，意觸所生愛，乃至身觸所生愛，意觸所生愛。意所識法、但為一種愛所緣。謂意觸所生愛。是故不立妙欲。問：若爾；初靜慮色聲觸，應立妙欲；亦為二種愛所緣故？答：若法、為二種愛所緣，而彼愛是不善者；立妙欲。初靜慮色聲觸，雖為二種愛所緣；而彼愛是無記；故不立妙欲。如不善、無記；欲愛、色愛，說亦爾。有說：若法、為二種愛所緣，而是淫因緣愛者；立妙欲。初靜慮色聲觸，雖為二種愛所緣，而非淫因緣愛；故不立妙欲。以是義故，意所識法、不立妙欲。復次若法、是共所受用者，立妙欲。如女相續，男所受用；男相續，女所受用等。意所識法、非共受用；故不立妙欲。復次若法、體相粗顯，多生愛者；立妙欲。意所識法、體相微細，非多生愛；故不立妙欲。已說自性；所以今當說。問：何故名妙欲？答：此欲妙故，名為妙欲。問：此皆有漏，多諸過失；有何功德，說名為妙？答：此中亦有少分功德。謂能生喜樂，是故雲妙。復次諸欲下賤；而耽欲者，分別增益，取為淨妙；故說為妙。復次諸欲、稱可欲貪者意；故說為妙。復次諸欲、是耽欲者，保護希尚；故說為妙。復次此能隨順增長貪欲愛味；故說為妙。尊者妙音說曰：此是愚夫起妙想處；故名為妙。尊者世友說曰：此是諸習欲者，所愛所喜所樂所求；故名妙欲。尊者覺天說曰：諸欲雖非勝義妙；而是世俗妙。雖非究竟妙；而是暫時妙。謂能少時引生喜樂，息諸苦故。大德說曰：諸欲下劣，而似淨妙；故說為妙。由此因緣，故名妙欲。如契經說：具壽迦莫迦，往至佛所，頂禮佛足，白佛言：世尊！佛常說欲欲，為顯何事？佛言：欲者、即五妙欲。何等為五？謂眼所識可愛可喜可樂如意能引欲可染著色，乃至廣說。

★二解　集異門論十一卷十三頁雲：五妙欲者：一、眼所識色，可愛可樂可喜可意。此可愛色，能引諸欲，隨順染著；名眼所識色妙欲。二、耳所識聲，可愛可樂可喜可意。此可愛聲，能引諸欲，隨順染著；名耳所識聲妙欲。三、鼻所識香，可愛可樂可喜可意。此可愛香，能引諸欲，隨順染著；名鼻所識香妙欲。四、舌所識味，可愛可樂可喜可意。此可愛味，能引諸欲，隨順染著；名舌所識味妙欲。五、身所識觸，可愛可樂可喜可意。此可愛觸，能引諸欲，隨順染著；名身所識觸妙欲。雲何眼所識色妙欲？答：若色、欲界系，眼觸所生愛所緣；是名眼所識色妙欲。雲何耳所識聲妙欲？答：若聲、欲界系，耳觸所生愛所緣；是名耳所識聲妙欲。雲何鼻所識香妙欲？答：若香、欲界系，鼻觸所生愛所緣；是名鼻所識香妙欲。雲何舌所識味妙欲？答：若味、欲界系，舌觸所生愛所緣；是名舌所識味妙欲。雲何身所識觸妙欲？答：若觸、欲界系，身觸所生愛所緣；是名身所識觸妙欲。



### 丁福保佛學大辭典

【術語】有漏之色聲香味觸五境，其自性雖苦不淨，然凡夫之欲心則感為妙樂也。



