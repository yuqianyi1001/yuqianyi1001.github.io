---
title: 十二妄想
source: deerpark.app
---
### 三藏法數

﹝出楞伽經﹞ 經云：當說妄想、自性分別，隨境有異，一切愚夫，計著有無，故有十二種也。 〔一、言說妄想〕，謂計著種種妙音歌詠之聲，以為有性，是名言說妄想。 〔二、所說事妄想〕，謂凡所說事，窮其自性，惟聖智所知；凡愚不了，但依彼事，而生言說，是名所說事妄想。 〔三、相妄想〕，謂隨事起見，猶如渴鹿奔逐陽焰，作於水想，如於地水火風，執有堅濕煖動之性，然不知性本融通，於一切法相，虛妄計著，是名相妄想。 〔四、利妄想〕，謂樂著世間種種金銀珍寶等財利，而不知此物，本是虛幻；凡夫不了，而起貪著，是名利妄想。 〔五、自性妄想〕，謂執持諸法，起自性見，以自為是，餘皆為非，是名自性妄想。 〔六、因妄想〕，謂於因緣所生之法，起有無等見，妄想分別，成生死因，是名因妄想。 〔七、見妄想〕，謂於五陰等法，妄計有無、一異，起諸邪見，執著分別，是名見妄想。（五陰者，色陰、受陰、想陰、行陰、識陰也。有無者，計有即常見，計無即斷見。一異者，計五陰之法為一為異也。） 〔八、成妄想〕，謂於假名實法上，計我、我所，而起言說，成決定論，是名成妄想。（假名者，謂名字虛假也；實法者，謂五陰之法是實有也。我、我所者，我即假名，我所即五陰色身等也。） 〔九、生妄想〕，謂計一切法若有若無，皆從緣起而生分別，是名生妄想。 〔十、不生妄想〕，謂一切法皆先有體，不假因緣而生，是名不生妄想。 〔十一、相續妄想〕，謂於一切諸法，執此與彼，遞相繫屬，計著分別，無有斷絕，是名相續妄想。 〔十二、縛不縛妄想〕，謂於一切法，以情生著，故則成繫縛；若離妄想，則無繫縛。凡夫不了，於此無縛解中，而生計著，是名縛不縛妄想。



### 丁福保佛學大辭典

【名數】一，言說妄想。二，所說事妄想。三，相妄想。四，利妄想。五，自性妄想。六，因果妄想。七，見妄想。八，威妄想。九，生妄想。十，不生妄想。十一，相續妄想。十二，縛不縛妄想。詳見楞伽經二。

【名數】見妄想條。

參照：<a href="/dict/妄想">妄想</a>



