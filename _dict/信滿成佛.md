---
title: 信滿成佛
source: deerpark.app
---
### 佛光大辭典

又作信滿作佛、信滿得位。為佔察經所說四種成佛之一，華嚴宗特為倡之。即華嚴宗由十信行滿入十解之初位而成正覺。華嚴宗之行位有行布與圓融兩門，行布門自十信至佛果，六位之次第不同，圓融門則得一位隨得一切位。六十華嚴經卷八梵行品（大九·四四九下）：‘初發心時，便成正覺，知一切法真實之性，具足慧身，不由他悟。’華嚴經探玄記卷三（大三五·一六六中）：‘義準上下經意，有三種成佛，一約位，以六相方便，即十信終心勝進分後，入十解初位即成佛。以此是三乘終教不退之位故，以一乘六相融攝，即具諸位至佛果也。’以華嚴宗在一行即一切行，一位即一切位，故說隨得一位即得一切位，今特就十信滿為成佛，以說三乘終教于十解之初位即得不退。又華嚴經疏卷十九（大三五·六四七中）：‘通說諸位相攝，總有三類。一以行攝位，如十信中具一切位，賢首品說。二以位攝位。如十住滿即得成佛，如十住品及法界品海幢比丘處說。其十行、十向、十地皆爾，各如自品說。三初心攝終，如十住初心即攝諸位，如此品說，並就因位滿說。如普賢作用大分同佛，猶未是佛，此中亦爾。’五教章纂釋卷下之七解此文，以初者為行佛，次二為位佛。依此可知十信之行位未成，故稱其成佛為行佛。十解初位以上位成故，即稱其成佛為位佛。﹝佔察善惡業報經、大乘起信論、華嚴經孔目章卷三、華嚴經搜玄記卷一末﹞



### 三藏法數

謂依種性地，決定信於諸法不生不滅，清淨平等，無可願求，是為信滿成佛。（種性者，種即種子，性即性分是也。）



### 丁福保佛學大辭典

【術語】占察經所說四種成佛之一，華嚴宗唱導之。彼宗之行位，有行布圓融之兩門。行布門，自十信至佛果，六位之次第不同，其圓融門則得一位隨得一切位也。其義以六相圓融十玄緣起而知之。故經中說十信之滿心勝進分上，得一切位及佛位（舊經第六第七新經第十四第十五賢首品），謂之信滿成佛。



