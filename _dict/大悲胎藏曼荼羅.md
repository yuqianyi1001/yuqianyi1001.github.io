---
title: 大悲胎藏曼荼羅
source: deerpark.app
---

**來源：丁福保佛學大辭典**

<p>【術語】大日經所說，謂胎藏界之曼荼羅。為自大悲胎藏出生之曼荼羅。故曰大悲胎藏曼荼羅。大日經一曰：「惟願世尊，次說修真言行，大悲胎藏生大漫荼羅王，為滿足彼諸未來世無量眾生，為救護安樂故。」大疏五曰：「如上所說，菩提心為因，大悲為根，方便為究竟者，即是心實相華臺。大悲胎藏開敷，以大悲方便現作三重普門眷屬，以是義故名為大悲胎藏曼荼羅也。」此三句之分配有二樣。義釋抄記曰：「今就大悲曼荼羅說之，以為中胎為菩提心，次八葉為大悲，外三院為方便也。」見現圖曼陀羅條。</p><p>參照：<a href="/dict/現圖曼陀羅">現圖曼陀羅</a></p>
