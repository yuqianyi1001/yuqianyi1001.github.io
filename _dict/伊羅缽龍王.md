---
title: 伊羅缽龍王
source: deerpark.app
---

**來源：丁福保佛學大辭典**

<p>【異類】Erāpattra，伊羅鉢龍王，毀佛之禁戒，損傷樹葉。以此因緣，命終而受龍身。佛本行集經三十一曰：「爾時海內伊羅鉢（此言香葉），王既受龍身，心生厭離，欲求解脫。而作是念：往昔迦葉如來，親授我記。汝大龍王，從今已去，過若千萬億年，當有一佛出現於世，號釋迦牟尼佛陀。今既過如是無量億年，頗有佛出世以不？而依那羅陀童子仙，始知釋迦世尊出世，伊羅鉢龍王與那羅陀，相隨共向於世尊所。（中略）伊羅鉢龍王，即白佛言：世尊我念往昔，有佛出世，名曰迦葉如來。我於彼中，出家修行。我時見一草，名曰伊羅。我時以手，斫取彼草，執捉將詣佛所，白彼佛言：若有比丘，斫於此草，得何果報？時彼世尊，即報我言：汝知若人故心斫斷此草，當墮牢固地獄。我於爾時聞此佛語，心中不信。以不取彼佛語故，不受其教誨。又自思惟：但斫此草，有何果報？以既不信故，造波夜提罪，不捨此邪見，命終已後，遂即生長壽龍中。是故彼時，為我立名，名伊羅鉢也。」四分律一曰：「所造惡雖微，慎莫謂為輕。如破伊羅葉，常在於龍中。」莊嚴經論三曰：「伊羅鉢龍王，以其毀禁戒，損傷樹葉故，命終墮龍中。」</p>
