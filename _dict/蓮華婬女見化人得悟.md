---
title: 蓮華婬女見化人得悟
source: deerpark.app
---

**來源：丁福保佛學大辭典**

<p>【傳說】有二蓮華女，皆是婬女，與前諸蓮華女有別。經律異相三十二曰：「佛在耆闍崛山，有一婦女，名曰蓮華，善心自生，便棄世事，作比丘尼。即行到佛所，未至中道有流泉水，女因飲水澡手自見其面像，姿妍無比。便念云何自棄作沙門耶？且當少時快我私情，尋即還家。佛知蓮華應得道，化作婦人，端正絕世勝蓮華女，尋路而來。蓮華見之，心甚愛敬。即問化人：從何處來？化人答言：從城中來，欲還歸家，雖不相識，可俱還到，向泉水上。二人俱還到泉水上，陳意委曲。化人睡臥枕蓮華膝，須臾之頃，忽命絕，[月*夆]脹臭爛，肌體解散。蓮華見之，心大驚怖，云何好人忽無常？此人尚爾，我豈得久？故常詣佛學道，即詣佛所作禮自說。（中略）蓮華聞法，欣然解釋，得阿羅漢。」（蓮華女經今不在藏內）。</p>
