---
title: 空觀
source: deerpark.app
---
### 佛光大辭典

指觀想一切諸法皆空之觀法。一切諸法，盡為因緣所生，因緣所生之法本無自性而空寂無相；觀此空寂無相之理即為空觀。佛教各宗派皆闡說‘空’之教義，隨之即立觀空之法門；雖有淺深勝劣之別，然悉以舍遣對實有之執情為目的。概言之，小乘佛教修習我空觀，斷除煩惱障；大乘佛教修習我、法二空觀，離煩惱、所知二障。

于天台宗，觀空之法有藏、通、別、圓四教之別：藏教分析諸法而觀空理，稱為析空觀；通教不加分析，以諸法之當體如幻夢而直證入空，稱為體空觀；別教于假、中二諦之外觀空，稱為偏空觀；圓教觀假、中二諦即空，稱為圓空觀。以修行者之機根有利、鈍之差別，故有此四種不同之觀法，然皆以空觀為入理之門。﹝止觀輔行傳弘決卷五之三、四教義卷一、三藏法數卷十、光明玄義拾遺記卷五﹞（參閱‘三觀’706）



### 三藏法數

空者，離性離相之謂也。謂觀一念之心，不在內，不在外，不在中間，名之為空。由觀一念空故，一空一切空，無假、無中而不空，以三觀皆能蕩相故也。蓋空蕩見、思之相，假蕩塵沙之相，中蕩無明之相，三相皆蕩，即畢竟空，是名空觀。（見、思、塵沙、無明，即三惑也。）



### 陳義孝佛學常見辭彙

觀察諸法皆空的道理。



### 丁福保佛學大辭典

【術語】觀諸法皆空之理也。一切諸法，盡為因緣所生，因緣所生之法，無有自性，空寂無相也。中觀論四諦品曰：「因緣所生法，我說即是空。」此謂空諦之理，觀此空諦之理曰空觀。此空觀有四教之別，藏教分析諸法而觀空理，故謂為析空。通教不要分析，譬之幻夢之體，而直證空，故謂為體空。別教於假中之外觀空，故謂為偏空。圓教觀假中即空，故謂為圓空。有如此四種之別者，以機有利鈍之別故也。利鈍之機雖有別。而以空觀為入理之門則一也。演密鈔三曰：「三乘之人，同以空為門，入諸法真實之性。」其解圓空者，則如三藏法數十曰：「空者離相離性之謂也。謂觀一念之心，不在內，不在外，不在中間，名之為空。由觀一念空故，一空一切空，無假中而不空。」光明玄義拾遺記五曰：「三觀之首，皆言即者，指一念心即三諦故。初云即空，非即偏空，乃觀一念即圓空也。此空能破三諦相著，故云一空一切空也。」止觀五上曰：「一空一切空，無假中而不空，總空觀也。」



