---
title: 三聚戒
source: deerpark.app
---

**來源：三藏法數**

﹝出菩薩戒義疏并法苑珠林﹞ 聚，集也。戒，禁戒也。此三種戒，能攝一切大乘諸戒，故名三聚戒。法苑珠林云：大聖度人，功唯在戒。莊嚴論云：初律儀戒以禁防為體，後攝善、攝生二戒，以勤勇為體。 〔一、攝律儀戒〕，攝律儀戒者，謂一切律儀，無不聚攝也。律即法律，是禁止之義；儀即儀式，是軌範之義。法苑珠林云：攝律儀者，要唯有四：一者不得為利養故，自讚毀他。二者不得故慳，不施前人。（即外人也。）三者不得瞋心打罵眾生。四者不得謗大乘經典。持此四法，無惡不離，故名攝律儀戒。 〔二、攝善法戒〕，攝善法戒者，所行之行，能攝一切善法也。謂身口意所作善法及聞思修三慧，布施等六度之法，無不聚攝，故名攝善法戒。（三慧者，一聞慧，謂聞法而生智慧也；二思慧，謂思惟而生智慧也；三修慧，謂修習而生智慧也。六度者，一布施、二持戒、三忍辱、四精進、五禪定、六智慧也。） 〔三、攝眾生戒〕，攝眾生戒者，謂能攝受一切眾生也。能攝之行，即是慈悲喜捨。慈名愛念，能與眾生樂故；悲名憐愍，能拔眾生苦故；喜名喜慶，慶一切眾生離苦得樂故；捨名無憎無愛，常念眾生，同得無憎無愛故。以此等法，攝諸眾生也。



### 丁福保佛學大辭典

【術語】一攝律儀戒。受持五八十具等一切之戒律者。二攝善法戒。以修一切善法為戒者。三攝眾生戒。又云饒益有情戒。以饒益一切眾生為戒者。是華嚴梵網占察瓔珞等經，瑜伽唯識等論所說。此三者積聚，故云三聚。戒有大小，十戒二百五十戒等為小乘戒，十重四十八輕戒三聚戒等為大乘戒。又有在家出家之別。五戒八戒為在家戒，十戒二百五十戒為出家，三聚戒。為道俗通行戒。即大乘之菩薩無論出家在家，皆受之也但在家之菩薩，凡受此三聚以為心者，謂之通受。出家之菩薩，其初別受攝律儀戒，即二百五十戒及十重等（攝律儀之中有一切大小之戒），是名別受。次乃總受之三聚也。此通受之有二種：一者從他得，唯對於師而得。二者自誓得，唯於佛像前以善心自誓而得。皆不要白四羯磨之作法也。唯識論九曰：「戒學有三：一律儀戒，謂正遠離所應離法。二攝善法戒，謂正證應修證法。三饒益有情戒，謂正利樂一切有情。」

【術語】三聚淨戒之略，見戒條。

參照：<a href="/dict/戒">戒</a>


