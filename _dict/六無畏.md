---
title: 六無畏
source: deerpark.app
---

### 丁福保佛學大辭典

【名數】真言行者菩提心一念之功德有六種之差別，謂之六無畏，無畏者，安穩蘇息之義，一切眾生被煩惱所縛而似死滅，若到此六處，則各各離彼之扼縛，而得蘇息，故名無畏。凡大日經之說相，地前立三阿僧祇劫，於此三劫越麤妄執與細妄執及極細妄執之三妄執，此上更立十地，為開發金剛寶藏位，以上上方便更斷微細之妄執，而至於佛果。即三劫十地之次第，三劫為地前，十地為地上。十地者，第四之一切也（與顯教以三劫為究竟異），於此地前三劫差降真言行者所得之功德而立六無畏也：一善無畏，是即世間之善心，持五戒十善等離三途業之位也。真言行人修三密而供養本尊之位與之齊。二身無畏，二乘行者不淨觀等成就，於身之扼縛得解脫之位也。真言行人依有相觀於壇上本尊眾相現前之位與之齊。三無我無畏，二乘之人證無我之理，於一切法觀無我相之見道位也。真言行人於本尊海會覺眾像為緣生，不生愛著之位與之齊。四法無畏，二乘之人於五蘊等法覺性相為空證偏真之理之無學道位也。真言行人於瑜伽境界如水月鏡像觀無性無相之位與之齊。五法無我無畏，三乘之人，了萬法唯心心外無法而心得自在之位也。真言行人知一切境界皆自心功德得自在之用之位與之齊。六平等無畏，一乘之人了萬法一實真如，於諸法無能所本末，住於平等法界之位也。真言行人現諸法本不生，住心實際平等本源之位與之齊。已上六無畏以三劫配之，則前四者乃初劫之位，第五者乃第二劫之位，第六者乃第三劫之位也。但三劫就所度之妄執而立之，六無畏就能度之淨心而立之。見大日經疏三十、住心廣名目六、辯惑指南三。

【名數】真言行者於地前三劫所得之利益也。見無畏條。

參照：<a href="/dict/無畏">無畏</a>



### 佛光大辭典

真言行者菩提心一念之功德有六種位別，稱為六無畏。即真言行者于地前三劫所得之利益。無畏，安穩蘇息之義，此六處為行者再生蘇息之處，故稱六無畏。即：(一)善無畏，行十善業，止十不善業，常生于人天，遠離三途之苦，為第一蘇息處。即真言行者依三密之行而供養本尊之位。(二)身無畏，修循身觀等，不生貪愛，于己身離諸扼縛，為第二蘇息處。即真言行者依有相之觀行，本尊之眾相現前之位。(三) 無我無畏，了知我乃取蘊之積集，求之不可得，離我之扼縛，為第三蘇息處。即真言行者于瑜伽境界之一切分段中，觀心不可得，不生愛慢之位。(四)法無畏，觀察諸蘊即空，遠離諸蘊之扼縛，為第四蘇息處。即真言行者于瑜伽境界如鏡像水月，觀無性無生之位。(五)法無我無畏，觀察法無我性，覺了本不生之理，遠離法之扼縛，為第五蘇息處。即真言行者于瑜伽道中得心自在之位。(六)一切法自性平等無畏，觀自心畢竟空性，我、蘊、法及無緣等皆同一性，即了知自性無性而生空智，遠離有為無為界之二種扼縛，為第六蘇息處。即真言行者觀心實際，住虛空無垢菩提心之位。此六無畏配以三劫，前四者乃初劫之位，第五為第二劫之位，第六為第三劫之位。唯三劫乃就所度之三妄執（粗、細、極細）而立，六無畏則就能度之淨菩提心而說。﹝大日經卷一住心品、大日經疏卷三、真言名目、大日經疏鈔卷一、秘宗教相鈔卷五﹞


