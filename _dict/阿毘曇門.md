---
title: 阿毘曇門
source: deerpark.app
---
### 丁福保佛學大辭典

【術語】阿毘曇者，梵語，譯言無比法等。即發智六足等小乘之諸論也。以之為宗通入涅槃謂之門。當於小乘二十部中之薩婆多部。智度論十八於佛法明蜫勒門阿毘曇門空門之三門，其中曰：「阿毘曇門，或佛自諸法義，或佛自說諸法名，諸弟子種種集述解其義。」又智度論二曰：「阿毘曇三種：一者阿毘曇身及義，略說三十二萬言。二者六分，略說三十二萬言。三者蜫勒，略說三十二萬言。蜫勒廣比諸事，以類相從，非阿毘曇。」可知以發智六足諸論為宗，分別法相，使起正慧，為阿毘曇門之大旨。僧伽提婆等來支那，依之建立毘曇宗，東晉以後流行一時。後天臺及嘉祥取智度論十五：「諸法非有常非無常是愚痴論」之文意，於此等三門外，別加非有非空之一門，是為藏教四門，阿毘曇門配於有門，見法華玄義八，三論玄義等。



