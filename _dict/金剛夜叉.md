---
title: 金剛夜叉
source: deerpark.app
---

### 丁福保佛學大辭典

【明王】Vajrayakṣa，新稱金剛藥叉。五大明王之一。為住於北方三面六臂，或一面四臂之忿怒尊。是金剛界五智如來中，北方不空成就如來之忿怒身也。就菩薩而言，則或為金剛藥叉菩薩（仁王經），或為牙菩薩（補陀落海會軌）之教令輪身。不空成就如來與釋迦如來，有一體異名之義，故此尊又謂為釋迦如來所化現。密號護法金剛。以鈴為三昧耶形。金剛藥叉瞋怒王息災大威神驗念誦儀軌曰：「金剛手虛空庫菩薩摩訶薩，白釋迦牟尼佛言：往昔無量俱胝大劫為求法故，流轉器世間，多有波旬王等令我多退佛法。唯願薄伽梵，聽示現權身，說大威神驗真言。佛言：欲現何權身？答曰：願現大聖藥叉金剛形。過去佛既現，現在佛今現，未來佛當現。我今非過去，非現在，非未來，現我自心三昧忿怒守護佛法，愍念有情。佛言：善哉！大聖欲護持佛法，愍念有情，仁者善可權現，說大靈驗真言，我與仁者加持護念，俱共說真言慈護持者。即時未起座，現三面六臂大威忿怒，為毒形，以七寶瓔珞莊身，其身長大無量，徧身火焰燃，如劫焰煙威猛，顧視四方如獸王象勇猛。」新譯仁王經下曰：「北方金剛藥叉菩薩摩訶薩，手持金剛鈴，放琉璃色光。」同儀軌上曰：「梵曰藥叉，此云威德，又翻為盡，能盡諸怨故。（中略）手持金剛鈴者，鈴音振擊覺悟有情，表以般若警群迷故。依教令輪現作威怒淨身金剛，示現四臂，摧伏一切可畏藥叉。」


