---
title: 君遲
source: deerpark.app
---

**來源：丁福保佛學大辭典**

<p>【物名】Kuṇḍikā，又作君持，軍持，捃穉迦，捃稚迦。譯曰瓶，水瓶也。比丘十八物之一。西域記十曰：「捃穉迦，即澡瓶也，舊曰軍持訛也。」玄應音義九曰：「軍持，正言捃稚迦，此譯云瓶也，謂雙口澡罐也。論文作鍕[金*持]，字無所出。」同十四曰：「經中或作軍遲。」慧琳音義八十二曰：「君稚迦，僧所受用。君持，銅瓶是也。」陀羅尼集三曰：「君遲，唐云胡瓶。」寄歸傳一曰：「凡水分淨觸，淨者咸用瓦瓷，觸者任兼銅鐵。淨擬非時飲用，觸乃便利所用。淨則手方持，必須安著淨處；觸乃觸手隨執，可於觸處置之。唯斯淨瓶，及新淨器所盛之水，非時合飲。餘器盛者，名為時水，中前受飲即是無愆，若於午後飲便有過（下文說作瓶法）。」</p>
