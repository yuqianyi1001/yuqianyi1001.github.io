---
title: 俱生神
source: deerpark.app
---

**來源：丁福保佛學大辭典**

<p>【神名】與一切人之出生俱生而記人之善惡者。玄奘譯之藥師本願經曰：「諸有情有俱生神，隨其所作，若罪若福，皆具書之。盡持授與琰魔法王。爾時彼王，推問其人，算計所作，隨其罪福，而處斷之。」青丘之藥師經古迹下曰：「傳說：本識與身生，故名俱生神。能熏習故，言具書持。表法王故言授與，由業威力，似神相現。」善珠之藥師經鈔下曰：「言俱生神者，若約實而言：神即識，俱生神者，即阿賴耶識，以阿賴耶識是受生之主與身俱時而生，故名俱生。隨諸有情所作罪福皆熏在阿賴耶識中，故言隨其所作乃至皆具書之。」</p><p>一說藥師經之俱生神，指華嚴經之同生同名二神。六十華嚴經四十五曰：「如人從生有二種天常隨侍衛：一曰同生，二曰同名。天常見人，人不見天。如來神變，亦復如是。非諸聲聞所能知見，唯諸菩薩，乃能覩見。」藥師經鈔下曰：「倫法師云：俱生神者，即如淨土三昧經說，同生同名二神，及華嚴等有文也。」</p>

**來源：佛光大辭典**

<p>梵名Saha -deva 。屬天部。據舊華嚴經卷四十四入法界品、地藏菩薩發心因緣十王經等載，常騎在人之雙肩，在人死後即向閻魔王報告有關該人之出生與善惡之二神。又有與閻魔王手執之人頭幢相混淆者，另亦有與地獄之獄卒相混淆者。據吉藏無量壽經疏之說，謂每一人之俱生神有二，一稱同生，另一稱同名。同生為一女神，通常坐于人之右肩，記錄該人所作之惡事；同名為一男神，坐于人之左肩，記錄人所作之善事。</p>
