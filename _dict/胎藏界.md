---
title: 胎藏界
source: deerpark.app
---

### 陳義孝佛學常見辭彙

眾生本有的性德，攝持含藏一切如來的功德，如母胎攝藏嬰兒，故稱胎藏界。



### 丁福保佛學大辭典

【術語】梵語蘗縛俱舍Garbha－kośa（dhātu）。有二義：一隱覆之義。如人在母胎而隱覆其胎也，理體隱於煩惱中而不顯現，故云胎藏。二含藏之義。如母胎內含藏子體而覆育之也，理體能具足一切功德而不失之，故名胎藏。而此含藏有執持與出生之二義，其所譬之法有三：一譬本具之理性。密教以地等之五大或清淨之菩提心為本具之理性，此理性攝一切諸法，猶如母之胎內攝持吾子，故云胎藏。秘藏記上曰：「胎藏者理也，金剛者智也。」二譬眾生之肉團心。此肉團心，本是八葉之蓮華，以攝持曼荼羅之諸尊故也。大日經義釋四曰：「內心妙白蓮者，此是眾生本心。妙法芬陀利華秘密標幟，華基八葉，圓滿均等，如正開敷之形。此蓮華臺是實相自然智慧，蓮華葉是大悲方便也。正以此藏為大悲胎藏曼荼羅之體，其餘三重是從此自證功德流出諸善知識入法界門耳。」秘藏記鈔三曰：「經說曼荼羅來處，一切眾生心中有八瓣肉團，是八葉蓮華形也。於是處建立曼荼茶羅云胎藏界也。」三曼荼羅中，中臺八葉院也。以從大日之胎藏出生三重之曼荼羅一切之諸尊故也。而謂之為胎藏者，佛之大悲慈護，愛育眾生，猶如母於胎內之子，故云胎藏也。申言之，即欲以眾生本具之胎藏之理，開示一切眾生，而由佛之大悲胎藏而流出化他之法門，是胎藏界之曼荼羅也。因之對金剛界而言，金者智也，胎者理也，金者始覺也，胎者本覺也，金者從因向果也，胎者從果向因也，金者自利也，胎者利他也。大日經疏一曰：「次說修真言行大悲胎藏生大曼荼羅王，為滿足彼諸未來世無量眾生為救護安樂故。」同疏三曰：「以如來加持故，從佛菩提自證之德現八葉中胎藏身，從金剛密印現第一重金剛手等諸內眷屬，從大悲萬行現第二重摩訶薩埵諸大眷屬，從普門方便現第三重一切眾生喜見隨類之身。」同疏四曰：「若行人自見中胎藏身時，即知一切眾生悉有成佛因緣。」同五曰：「其中胎藏即是毘盧遮那自心八葉華也。」



### 佛光大辭典

胎藏，梵語garbha，音譯檗喇婆；界，梵語dhātu，音譯馱睹。全稱大悲胎藏生。密教兩界之一。與‘金剛界’相對。胎藏有含藏覆護及攝持之義。依大日經疏卷三謂，行者初發一切智心，如識之種子，為母胎所含藏覆護，至諸根備足，尋誕生發育，習諸技藝，後施行于事業；猶如依眾生本有之理性，學大悲萬行，顯現淨心，發起方便，修治自地，自利利他，究竟圓滿，稱為大悲胎藏生。故知，胎藏乃指眾生所具之理性，而理平等之法門，稱胎藏界，與金剛界之智差別之法門相對。又胎藏界乃從果向因本覺下轉之化他門，賅約大定、大智、大悲三德，而立佛部、金剛部、蓮華部等三部之法門。﹝大日經疏卷五、秘藏記﹞


