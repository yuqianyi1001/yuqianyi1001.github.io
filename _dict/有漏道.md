---
title: 有漏道
source: deerpark.app
---
### 佛光大辭典

梵語sāsravamārga。又作世間道、世俗道、有漏路。為‘無漏道’之對稱。有漏之修道，系能招感人天等三界果報之行法，故稱有漏道。即修觀欣上厭下之六行相，以斷下八地修惑之法。六行相，即粗行相、苦行相、障行相等無間道，與靜行相、妙行相、離行相等解脫道。即于無間道緣自地與下地之有漏法，作粗、苦、障等三行相中之任一行相；次于解脫道緣次上地之諸有漏法，作靜、妙、離等三行相中之任一行相，用以次第斷下八地七十二品之修惑。

此外，據俱舍論卷五所舉，有漏道之業具有異熟果、等流果、離系果、士用果、增上果等五果。又文殊師利菩薩問菩提經論卷下載，六波羅蜜中之布施、持戒、忍辱、精進、禪定等五波羅蜜為有漏道，能成就世間果；般若波羅蜜為無漏道，能成就出世間果，因其已得出世間智故。﹝大毗婆沙論卷六十四、卷一六二、成唯識論卷十、百法問答鈔卷七﹞（參閱‘六行觀’1263、‘無漏道’5131）



### 三藏法數

謂布施、持戒、忍辱、精進、禪定五波羅蜜，能成就世間有漏生死之果，是名有漏道。（梵語波羅蜜，華言到彼岸。）



### 丁福保佛學大辭典

【術語】招人天三界果報之行法，謂之有漏道。可成就涅槃果之道，謂之無漏道。以三界盡為有漏，而涅槃為無漏也。



