---
title: 龍女
source: deerpark.app
---

**來源：丁福保佛學大辭典**

<p>【異類】娑竭羅龍王Sāgara－nāgarāja之女，八歲，詣靈鷲山，現成佛之相。法華經提婆品曰：「爾時文殊師利坐千葉蓮華，大如車輪。俱來菩薩亦坐寶蓮華，從大海娑竭羅龍宮，自然涌出，住虛空中。詣靈鷲山，從蓮華下，至佛前，頭面敬禮二世尊（釋迦與多寶）足。（中略）智積菩薩問文殊師利言：此經甚深微妙，諸經中寶，世所希有，眾生勤加精進，修行此經，有速得佛者否？文殊師利言有。娑竭羅龍王女，年始八歲，智慧利根，善知眾生諸根行業，得陀羅尼。諸佛所說甚深秘藏，悉能受持，深入禪定，了達諸法，於剎那頃，發菩提心，得不退轉。（中略）智積菩薩言：我見釋迦如來於無量劫難行苦行，積功累德，求菩提道，未曾止息。（中略）然後乃得成菩提道。不信此女於須臾頃，便成正覺。言論未訖時，龍王女忽於現前，頭面禮敬。（中略）爾時舍利弗語龍女言：謂汝不久得無上道，是事難信，所以者何？女身垢穢，非是法器。云何能得無上菩提？佛道懸曠，經無量劫，勤苦積行，具修諸度，然後乃成。又女人身猶有五障。（中略）云何女身速得成佛？爾時龍女有一寶珠，價直三千大世界，持以上佛。佛即受之。龍女謂智積菩薩尊者舍利弗言：我獻寶珠，世尊納受，此事疾不？答言甚疾。女言以汝神力，觀我成佛，復速於此。當時眾會皆見龍女忽然間變為男子，具菩薩行，即往南方無垢世界，坐寶蓮華，成等正覺，三十二相，八十種好，普為十方一切眾生演說妙法。」</p>
