---
title: 六波羅蜜
source: deerpark.app
---

**來源：丁福保佛學大辭典**

<p>【名數】一、檀波羅蜜。檀者檀那之略，譯曰布施，財施，無畏施，法施之大行也。二、尸羅波羅蜜。尸羅，譯曰戒，在家出家小乘大乘等之一切戒行也。三、羼提波羅蜜。羼提，譯曰忍辱，忍受一切有情罵辱擊打等，及非情寒熱飢渴等之大行也。四、毘梨耶波羅蜜。毘梨耶，譯曰精進，精勵身心進修前後之五波羅蜜也。五、禪波羅蜜。禪者禪那之略，譯曰惟修，新曰靜慮。又名三昧，譯作定。思惟真理定止散亂之心之要法也。有四禪八定乃至百八三昧等之別。六、般若波羅蜜。般若，譯曰智慧，通達諸法之智及斷惑證理之慧也。菩薩修此六法，究竟自利利他之大行，到涅槃之彼岸，故稱六波羅蜜。見法界次第下之上（梵名出次條）。（CBETA註：梵名出十波羅蜜條）</p><p>參照：<a href="/dict/十波羅蜜">十波羅蜜</a></p><p>【名數】菩薩之大行，謂之波羅蜜。有六種。見波羅蜜及六度條。法華經序品曰：「為諸菩薩說應六波羅蜜。」</p><p>參照：<a href="/dict/波羅蜜">波羅蜜</a></p><p>參照：<a href="/dict/六度">六度</a></p>

**來源：佛光大辭典**

<p>梵語ṣaḍ-pāramitā，ṣaṭ-pāramitā。全稱六波羅蜜多。譯作六度、六度無極、六到彼岸。波羅蜜譯為度，為到彼岸之意。即為達成理想、完成之意。乃大乘佛教中菩薩欲成佛道所實踐之六種德目。即(一)布施波羅蜜（梵dāna -pāramitā ），又作施波羅蜜、檀那波羅蜜、布施度無極。有財施、法施（教以真理）、無畏施（除去眾生恐怖，使其安心）三種，能對治慳貪，消除貧窮。(二)持戒波羅蜜（梵śīla -pāramitā ），又作戒波羅蜜、屍羅波羅蜜、戒度無極。持守戒律，並常自省，能對治惡業，使身心清涼。(三)忍辱波羅蜜（梵kṣānti -pāramitā ），又作忍波羅蜜、羼提波羅蜜、忍辱度無極。忍耐迫害，能對治嗔恚，使心安住。(四)精進波羅蜜（梵vīrya -pāramitā ），又作進波羅蜜、毗梨耶波羅蜜、精進度無極。實踐其他五德目時，上進不懈，不屈不撓，能對治懈怠，生長善法。(五)禪定波羅蜜（梵dhyāna -pāramitā ），又作禪波羅蜜、禪那波羅蜜、禪度無極。修習禪定，能對治亂意，使心安定。(六)智慧波羅蜜（梵prajñā -pāramitā ），又作慧波羅蜜、般若波羅蜜、明度無極。能對治愚癡，開真實之智慧，即可把握生命之真諦。以上六波羅蜜，始于布施，而終于智慧，由此可知大乘菩薩之偉大胸襟。</p><p>此六波羅蜜為戒、定、慧三學所攝，據解深密經卷四載，施、戒、忍三波羅蜜為增上戒學所攝，禪波羅蜜為增上心學所攝，般若波羅蜜為增上慧學所攝，進波羅蜜則通為三學所攝。又法相宗將六波羅蜜之智慧波羅蜜開為方便善巧、願、力、智等四波羅蜜，合為十波羅蜜，作為菩薩之勝行，以配菩薩十地，說明修行次第。﹝大品般若經卷一序品、菩薩地持經卷一、卷十、六度集經、大般若經卷五七九至卷六○○、大乘理趣六波羅蜜多經卷五至卷十、大智度論卷十一至卷十八、大乘莊嚴經論卷八、法界次第初門卷下之上﹞</p>
