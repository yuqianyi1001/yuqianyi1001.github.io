---
title: 龍樹入龍宮齎華嚴經
source: deerpark.app
---
### 丁福保佛學大辭典

【傳說】龍樹傳云：龍樹已出家，入靈山，山中有塔，塔中有一老比丘，以大乘經典授之。誦持愛樂，雖通實義，然未得通利。周遊諸國，更求餘經，不得。自念言：佛經雖妙，猶有所未盡。我欲推未盡而演之，以悟後學。於此欲更造衣服，立教戒，附於佛法而小異。獨在靜處水精房中，思惟此事。大龍菩薩見而憐之。即接之入海。於宮殿中發七寶華函，以諸方等深奧之經典，無量之妙法授之。龍樹受讀九十日中通解甚多。龍問曰：看經徧否。答言：汝諸函中經典無量，我所讀已十倍閻浮提。龍送出南天竺。大弘佛法，摧伏外道（付法藏傳五亦同）。賢首華嚴傳一曰：「如真諦三藏云：西域傳記說，龍樹菩薩往龍宮見此華嚴大不思議解脫經，有三本。（中略）下本見流閻浮。」



