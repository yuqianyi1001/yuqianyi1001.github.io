---
title: 五忍
source: deerpark.app
---

### 陳義孝佛學常見辭彙

一、伏忍，別教菩薩於十住十行十迴向三賢間，未斷煩惱種子，而制伏之不使起之位；二、信忍，於初地至三地間，既見法性而得正信之位；三、順忍，於四地至六地間，順菩提道而趣向無生果之位；四、無生忍，於七地至九地間，悟入諸法無生理之位；五、寂滅忍，於第十地及妙覺間，諸惑斷盡而涅槃寂滅之位。忍者忍可，或安忍之義，即心安住於其理而不動搖。



### 三藏法數

﹝出仁王護國經﹞ 〔一、伏忍〕，伏即隱伏，忍即忍可，又安忍也。謂地前三賢之人，未得無漏。未能證果，但有智故，能伏煩惱而不能斷，故名伏忍。（三賢者，十住、十行、十回向諸菩薩也。無漏者，不漏落生死也。） 〔二、信忍〕，信者，隨順不疑也。謂初地、二地、三地菩薩，得無漏信，故名信忍。（初地即十地中初歡喜地，二地即離垢地，三地即發光地。） 〔三、順忍〕，順即隨順，亦從也。謂四地、五地、六地菩薩順菩提道，趣向無生之果，故名順忍。（四地即燄慧地，五地即難勝地，六地即現前地。） 〔四、無生忍〕，謂七地、八地、九地菩薩，妄惑已盡，了知諸法悉皆不生，故名無生忍。（七地即遠行地，八地即不動地，九地即善慧地。） 〔五、寂滅忍〕，謂第十法雲地，等覺菩薩，妙覺果佛，諸惑斷盡，清淨無為，湛然寂滅，故名寂滅忍。（等覺者，以去後佛位，猶有一等，勝前諸位，得稱為覺也。妙覺者，智照圓明，不可思議也。若論四十二位，則開十住、十行、十回向、十地、等覺、妙覺，各為一位，今但論四十位，則以等覺、妙覺攝於法雲地也。）



### 丁福保佛學大辭典

【名數】仁王經所說。一伏忍，別教菩薩，於十住十行十迴向三賢間，未斷煩惱種子，而制伏之不使起之位也。二信忍，於初地至三地間，既見法性而得正信之位也。三順忍，於四地至六地間順菩提道而趣向無生果之位也。四無生忍，於七地至九地間悟入諸法無生理之位也。五寂滅忍，於第十地及妙覺間諸惑斷盡而涅槃寂滅之位也。忍者忍可，或安忍之義，決定其理無移動之念也。舊譯仁王經教化品曰：「佛言：大王，五忍是菩薩法，伏忍上中下，信忍上中下，順忍上中下，無生忍上中下，寂滅忍上下，名為諸佛菩薩修般若波羅蜜。」同嘉祥疏曰：「伏忍上中下者，習忍下，性忍中，道種忍上，在三賢位。信忍上中下者，初地下。二地中，三地上。順忍上中下者，四地下，五地中，六地上。無生忍上中下者，七地下，八地中，九地上。寂滅忍上下者，十地下，佛地上。」大乘義章十二曰：「慧心安之，名之為法，忍行不同，一門說五。」

【術語】仁王經所說菩薩之位。見忍條。

參照：<a href="/dict/忍">忍</a>



### 佛光大辭典

指伏、信、順、無生、寂滅五忍，前四忍各分上、中、下三品，後一忍分上、下二品，總稱為十四忍。(一)伏忍，地前三賢之人未得無漏，煩惱未斷，但能伏住煩惱令之不起。其中十住為下品，十行為中品，十回向為上品。(二)信忍，地上菩薩得無漏信，隨順不疑。其中初地為下品，二地為中品，三地為上品。(三)順忍，菩薩順菩提道，趣向無生之果。其中四地為下品，五地為中品，六地為上品。(四)無生忍，菩薩妄惑已盡，了知諸法悉皆不生。其中七地為下品，八地為中品，九地為上品。(五)寂滅忍，諸惑斷盡，清淨無為，湛然寂滅。其中十地為下品，佛為上品。﹝仁王般若波羅蜜經卷上、法華經玄義卷五上、仁王護國般若經疏卷三、卷四（智）、大乘義章卷十二﹞


