---
title: 憍曇彌育佛
source: deerpark.app
---
### 丁福保佛學大辭典

【故事】佛母生佛後，七日而命終。姨母代養之。因果經一曰：「太子既生，始滿七日，其母命終。（中略）爾時姨母摩訶波闍波提，乳養太子，如母無異。」佛本行集經十一姨母養育品曰：「時淨飯王，見其摩耶國大夫人命終之後，即便喚召諸釋種親年德長者，皆令雲集，而告之言：汝等眷屬，並是國親，今是童子，嬰孩失母。乳哺之寄，將付囑誰。（中略）淨飯王，即將太子，付囑姨母摩訶波闍波提，以是太子親姨母故。而告之言：善來夫人，如是童子，應當養育，善須護持，應令增長，依時澡浴。」大愛道般泥洹經曰：「阿難言：我自念，摩訶卑耶和題俱曇彌，於佛有阜恩。佛母壽終時，摩訶卑耶和題俱曇彌，乳養長大佛。」



