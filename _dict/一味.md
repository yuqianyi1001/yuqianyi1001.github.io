---
title: 一味
source: deerpark.app
---

**來源：三藏法數**

﹝出法華經并法華玄義﹞ 一味者，喻法華一乘之教也。如來說法，必稱機宜，以其機有大小，故歷四時三教，漸次調停，令其入大。然後高會靈山，純談一妙，開前四時三教之法，即是圓妙一乘。一乘之外，更無別法。故經云：決了聲聞法，是諸經之王。是以無垢藏王菩薩於涅槃會上，白佛言：佛說十二部經，譬如從牛出乳，蓋喻初時說華嚴經也。次云從乳出酪，喻華嚴經後第二時說阿含經也。次云從酪出生酥，喻阿含經後，第三時說淨名、寶積等經也。次云從生酥出熟酥，喻淨名等經後第四時說般若經也。次云從熟酥出醍醐，喻般若經後第五時說法華、涅槃經也。如此展轉相從說者，據如來施化次第而言耳，若據法華開前諸教諸乘，即是圓妙一乘，則顯乳酪二酥皆成一醍醐味。經云：一相，一味。是也。（四時者，華嚴時、鹿苑時、方等時、般若時也。三教者，藏教、通教、別教也。十二部經者，一契經、二重頌、三授記、四孤起、五無問自說、六因緣、七譬喻、八本事、九本生、十方廣、十一未曾有、十二論義也。）



### 丁福保佛學大辭典

【術語】如來之教法，譬如甘味。教法之理趣，唯一無二。故名一味。法華經藥草喻品曰：「如來說法，一相一味。」涅槃經五曰：「又解脫者，名為一味。」深密經四曰：「徧一切一味相勝義諦。」三藏法數四曰：「一味者喻法華一乘三教也。」法華經義疏八曰：「一味謂一智味，合上一雨也。」



### 佛光大辭典

梵語eka-rasa，或 vimukty-eka-rasatā。指所有一切事（諸現象）理（本質）均平等無差別。通常指佛陀之教法而言。寶性論卷三（大三一·八三五下）：‘于如來法身無漏界中，一味一義，不相舍離。’


