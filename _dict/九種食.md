---
title: 九種食
source: deerpark.app
---

**來源：三藏法數**

﹝出增壹阿含經﹞ 食有長養資益之義。言九種者，世間之食有四，以其能資養生死色身也；出世間之食有五，以其能資益法身慧命也。經云：佛告諸比丘，當共專念，捨除世間四種之食，求辦出世間之食。蓋令眾生，但以世間之食，資養色身，不當貪著；須求出世間之法食，增長菩提慧命也。（梵語比丘，華言乞士。梵語菩提，華言道。慧命者，以智慧為命也。） 〔一、段食〕，段即形段。食有資益之義。謂以香味觸三塵為體，入腹變壞，資益諸根，故名段食。佛地論云：任持名食，謂能任持色身，令不斷壞故也。古譯經律，皆云摶食。 〔二、觸食〕，觸即觸對，謂六識所對色等諸塵，柔軟細滑，冷煖等觸，而生喜樂，俱能資益諸根，故名觸食。又第六識觸對可愛之境，而生喜樂，長養諸根，亦名觸食。（六識者，眼識、耳識、鼻識、舌識、身識、意識也。按翻譯名義註釋云：見色愛著名食，豈非觸食義耶？設觸非食，何以觀戲劇等，終日不食，而不飢也。） 〔三、思食〕，思即意思。謂第六識思於可愛之境，生希望意，而能潤益諸根。如人饑渴，至飲食處，望得飲食而身不死，故名思食。（諸根者，即眼耳鼻舌身也。） 〔四、識食〕，識以執持為相。即第八識也。由前三食，勢分所資，能令此識增勝，執持諸根，故名識食。（已上四種，名世間食。第八識即藏識也。按翻譯名義注釋云：識云識食，地獄眾生，及無色界中無邊識處天等，皆用識持，以為其食。） 〔五、禪悅食〕，謂修行之人，以禪法資其心神，而得禪定之樂，即能增長善根，資益慧命，猶世間之食，能養諸根，支持其命，故名禪悅食。 〔六、法喜食〕，謂修行之人，聞法歡喜，即得增長善根，資益慧命，猶世間之食，能養諸根，支持其命，故名法喜食。 〔七、願食〕，願即誓願。謂修行之人，發弘誓願，度脫眾生，欲斷煩惱而證菩提，以願持身，常修萬行，即得增長善根，資益慧命，猶世間之食，能養諸根，支持其命，故名願食。 〔八、念食〕，念即護念，亦憶念也。謂修行之人，常當憶持所得出世善法，存心定意，護念不忘，即得增長善根，資益慧命，猶世間之食，能養諸根，支持其命，故名念食。 〔九、解脫食〕，解脫即自在之義。謂修行之人，因修出世聖道，斷除煩惱惑業之縛，不受生死逼迫之苦，即得增長善根，資益慧命，猶世間之食，能養諸根，支持其命，故名解脫食。（已上五種，即出世間食也。）



### 丁福保佛學大辭典

【名數】一段食，分分段段嚙碎而食者。香味觸三者為體。尋常之食物也。二觸食，六識觸對可愛之境而生喜樂，以長養身心者。如眼之於美色乃至身之於軟滑是也。三思食，意識思好事而生樂，資益諸根者。四識食，地獄之眾生及無色界之有情等，以識資持命根者（已上四種為世間食）。五禪悅食，修行之人得禪定之樂能養諸根者。六法喜食，修法之人聞法生歡喜，資慧命養身心者。七願食，修行之人發誓願而持身，修萬行者。八念食，修行之人常念出世之善根，而不忘以資益慧命者。九解脫食，修行之人終得涅槃之樂而長養身心者，見增一阿含經四十一。

【名數】見食條。

參照：<a href="/dict/食">食</a>


