---
title: 南岳磨磚
source: deerpark.app
---

**來源：丁福保佛學大辭典**

<p>【公案】傳燈錄五南岳章曰：「開元中，沙門道一住傳法院，常日坐禪，師知是法器。往問曰：大德坐禪圖什麼？一曰：圖作佛。師乃取一磚於彼菴前石上磨之。一曰：師作什麼？師曰：磨為鏡。一曰：磨磚豈得成鏡？師曰：磨磚既不成鏡，坐禪豈得作佛？一曰：如何即是？師曰：如人駕車，車若不行，打車即是？打牛即是？一莫對。師又示曰：汝為學坐禪，為學坐佛。若學坐禪，禪非坐臥。若學坐佛，佛無定相，於無住法不應取捨。汝若坐佛，即是殺佛。若執坐相，非達其理。一聞示誨如飲醍醐。」</p>
