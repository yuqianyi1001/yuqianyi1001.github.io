---
title: 術婆迦
source: deerpark.app
---

### 丁福保佛學大辭典

【人名】又作術婆伽，戍縛迦。譯曰無畏。漁師名。智度論十四曰：「國王有女名拘牟頭Kumvda，有捕魚師名術婆伽Śubhakara，於道遙見王女在高樓上，窗中見面，想像染著，心不暫捨。稍歷日月不能飯食，母問其故，以情答母。言我見王女，心不能忘，母喻之，亦不聽。母為子故，入王宮中送魚鳥肉而不取價。王女怪而問之，母白王女我唯有一子，敬慕王女，情結成病，願垂愍念，賜其生命。王女言汝去，月十五日於某甲天祠中住天像後。母還語子。其子沐浴新衣在天像後住，王女白父王，我有不吉，須至天祠以求吉福，嚴車五百乘，出至天祠，獨入天祠。天神思惟王為我施主，不可令此小人毀辱王女，即厭此人使睡不覺。王女既入見其睡，推之不悟，即以瓔珞直十萬兩金遺之而去。後此人得覺，見有瓔珞。又問眾人，知王女來，情願不遂，憂恨懊惱，婬火內發，自燒而死。」


