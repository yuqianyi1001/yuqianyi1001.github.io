---
title: 薩婆多部鼻祖迦旃延
source: deerpark.app
---

**來源：丁福保佛學大辭典**

<p>【人名】智度論二曰：「佛後百年，阿輸迦王，作般闍於瑟大會。諸大法師，論議異故，有別部名字。從是以來，展轉至姓迦旃延婆羅門道人，智慧利根，盡讀三藏內外經書。欲解佛法，故作發智經八犍度。」是即發智論也。光記一曰：「至三百年末，迦多衍尼子造發智論，二萬五千頌。」婆藪槃豆傳曰：「佛滅後五百年中（了義燈一，作三百年），有阿羅漢，名迦旃延子。母姓迦旃延，從母為名。先於薩婆多部出家，本是天竺人，後往罽賓國。罽賓在天竺西北，與五百阿羅漢及五百菩薩，共撰集薩婆多部阿毘達磨，製為八伽蘭他，即此世間云八犍度，（中略）亦稱此文為發慧論。」案迦旃延之年代槃豆傳之五百，照了義燈之文，則五為三之寫誤也。考其他諸書皆為三百年出世，且以之為上座部小乘初分為二之源由。宗輪論曰：「其上座部經爾所時，一味和合（謂阿輸迦王時，小乘初分上座大眾二部以來）。三百年初，有少乖諍，分為兩部。一說一切有部，亦名說因部。二即本上座部，轉名雲山部。」同述記曰：「上座部本弘經藏，以為上首，以律對法，為後弘宣。（中略）至三百年初，迦多衍尼子出世，於上座部出家。先弘對法，後弘經律。既乖上座本旨，所以鬥諍紛紜，名少乖諍。」三論玄義曰：「從迦葉至寢者柯，二百年已來無異部。至三百年初，迦旃延尼子出世，便分成兩部：一上座弟子部，二薩婆多部。」</p>
