---
title: 四種死生
source: deerpark.app
---
### 佛光大辭典

指從冥入冥、從冥入明、從明入冥、從明入明等四種由善惡業因而招感之生死果報。此說系出自別譯雜阿含經卷四、集異門足論卷九等，乃佛陀為答波斯匿王所問關于人死次受生之問題，而自善惡業因闡明生死果報。冥即為暗，比喻生于下賤、貧窮、屠膾之家而形體羸瘦或聾盲喑啞，乃至境遇悲慘。明者，比喻生于天上或剎帝利、婆羅門等富貴之家而身相端正、多財多智。人命終後入冥或入明，則端賴生前身口意之修善業或行惡業而定。

(一)從冥入冥，謂世人生于卑賤，復行身口意惡業，死後仍墮惡趣。(二)從冥入明，謂世人生于卑賤，然能行身口意善業，身壞命終，得生于人天。(三)從明入冥，謂世人生于富貴家，而行身口意惡業，身壞命終，當墮惡趣。(四)從明入明，謂世人生于富貴家，復行身口意善業，勤修福德，身壞命終，得生天上。﹝無量壽經卷下、成實論卷二﹞



### 三藏法數

﹝出雜阿含經﹞ 波斯匿王白佛言：云何為婆羅門死還生婆羅門家，及剎帝利、毗舍、首陀家耶？佛言：當知死生，有四種不同。（梵語波斯匿，華言勝軍。梵語婆羅門，華言淨行。梵語剎帝利，華言王種。梵語毗舍，華言商賈。梵語首陀，華言農人。） 〔一、從冥入冥〕，冥即暗也。謂世人生卑賤家，或旃陀羅家，及餘種種下賤之家，貧窮活命，形體憔悴，而復作卑賤之業，名之為冥。處此冥中，復行身口意惡業，死墮惡趣，是為從冥入冥。（梵語旃陀羅，華言屠者。惡趣即餓鬼、畜生、地獄也。） 〔二、從冥入明〕，謂世人生卑賤家，乃至作諸鄙惡之業，名之為冥。於此冥中，能行身口意善業，身壞命終，生於人天，是為從冥入明。 〔三、從明入冥〕，謂世人生富貴家，若剎帝利、婆羅門、長者家，受身端正，多財多智，名之為明。於此明中，行身口意惡業，身壞命終，當生惡趣，受無量苦，是為從明入冥。 〔四、從明入明〕，謂世人生富貴家，乃至形相端嚴，名之為明。於此明中，行身口意善業，勤修福德，身壞命終，天上受生，是為從明入明。



### 丁福保佛學大辭典

【名數】佛嘗就人之死次受生，對波斯匿王之問說四種之死生。一從冥入冥，世人生於卑賤之家，旃陀羅之家，及種種下賤之家，貧窮活命，形體憔悴，作卑賤之業，名為冥。處此冥中，復於身口意行惡業，死而墮於惡趣也。二從冥入明，處前述之冥中，於身口意行善業，身壞命終，而生於人天也。三從明入冥，生富貴之家或剎帝利婆羅門長者之家，受身端正，多財多智，是為明。於此明中身口意行惡業，命終之後，生於惡趣，受無量之苦也。四從明入明，於明中身口意行善業，勤修福德，而生於天上也。此說出雜阿含經。



