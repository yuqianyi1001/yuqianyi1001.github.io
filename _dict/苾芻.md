---
title: 苾芻
source: deerpark.app
---

### 陳義孝佛學常見辭彙

華譯比丘，義為乞士，即出家受具足戒的人。苾芻原是一種香草，表明比丘之戒德芬芳。



### 丁福保佛學大辭典

【術語】Bhikṣu，又云煏芻。同於舊譯之比丘。譯曰乞士，除士，除饉男，熏士，道士等。出家為佛弟子，受具足戒者之都名也。以此方無正翻之語，故經論中多存比丘。苾芻之梵名，或以乞士，破煩惱之二義解之，或以淨乞食，破煩惱，淨持戒，能怖魔之四義釋之。乞士者，以彼自無所營，乞人之信施而清淨活命故也。破煩惱者，以修聖道而破煩惱故也。淨持戒者，以受持盡形淨戒故也。能怖魔者，以必入涅槃使魔畏怖故也。智度論三曰：「云何名比丘？比丘名乞士。清淨活命，故名為乞士。復次比名破，丘名煩惱，能破煩惱，故名比丘。復次，受戒時自言：我是某甲比丘，盡形壽持戒，故名比丘。復次，比名怖，丘名能怖魔王及魔人民。當出家剃頭著染衣受戒，是時魔怖。何以故怖？魔言是人必得入涅槃。」維摩經佛國品注曰：「肇曰：比丘，秦言或名淨乞食，或名破煩惱，或名淨持戒，或名能怖魔。天竺一名該此四義，秦言無一名以譯之，故存本名焉。」玄應音義八曰：「除饉，舊經中或言除士，除女。亦言熏士，熏女。今言比丘，比丘尼也。案梵言比丘，此言乞士，即與除饉義同。除六情飢，斷貪欲染也。以善法熏修，即言熏士，熏女。」釋迦譜七曰：「凡夫貪染六塵，猶餓夫飯不知厭足聖人斷貪染六情餓飢，故號出家為除饉。」南山業疏三曰：「中梵本音，號曰煏芻。此傳訛失，轉比丘也。」探玄記十八曰：「比丘者，梵有三名：或云比呼，或云苾芻，或云比丘。此無正譯，義翻有三：謂怖魔，破惡，及乞士。」然有以苾芻為草名者，亦一說也。妙吉祥平等秘密最上觀門大教王經一曰：「吾吉祥草，矩舍（此言草），摩賀矩舍，室哩矩舍。世尊因地修行時，常臥此三草也。苾芻矩舍，悉黨矩舍（此言白），世尊因地修行時，常枕此二草也。」慧琳音義二曰：「苾芻草名也，僧肇法師義苾芻有四勝德。」俱舍慧暉鈔，翻譯名義集，釋氏要覽等皆以為草名（業疏濟緣記三之一，言世中妄傳是草名者，訛也）。


