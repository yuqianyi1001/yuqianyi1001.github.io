---
title: 舍利弗瞋恚氣分
source: deerpark.app
---
### 丁福保佛學大辭典

【雜語】智度論二謂「如舍利弗有瞋恚餘習，佛由禪定起經行，羅睺羅從佛，佛問羅睺羅：何故羸瘦？羅睺羅以偈答佛：若人食油則得力，若食蘇者得好色，食麻滓菜無色力，大德世尊當自知。佛問羅睺羅眾中誰為上座？羅睺羅答和上舍利弗。佛言舍利弗食不淨食。爾時舍利弗轉聞是語，即時吐食，自作誓言：從今日不復受人請。是時波斯匿王與長者須達多等來詣舍利弗所，告舍利弗，佛不以無事受人請，大德舍利弗復不受請，我等白衣，云何當得大信清淨？舍利弗言：我大師佛言，舍利弗食不淨食，今不得受人請。於是波斯匿王等至佛所，白佛言：佛不常受人請，舍利弗復不受請，我等云何心得大信，願佛勅舍利弗還受人請。佛言：此人心堅，不可移轉。佛爾時引本生因緣。昔有一國王，為毒蛇所嚙，王時欲死，呼諸良醫令治蛇毒。時諸醫多言還令蛇[口*數]，毒氣乃盡。是時諸醫各說咒術。齧王之蛇，即來王所。諸醫積薪燃火，勅蛇還[口*數]汝毒，若不然，當入此火。毒蛇思惟，我既吐毒，云何還[口*數]？寧此劇死。思惟定心，即時入火。爾時毒蛇，舍利弗是，世世心堅不可動。」



