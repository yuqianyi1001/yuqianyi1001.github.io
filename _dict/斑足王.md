---
title: 斑足王
source: deerpark.app
---

### 丁福保佛學大辭典

【人名】賢愚經十一謂為迦摩沙波陀，譯曰斑足。智度論四作劫磨沙波陀，譯曰鹿足。以足有斑駮故也，是為天羅國王之太子。故曰斑足太子。後為王，故曰斑足王。嘗從邪師之教，欲得千王之頭，既得九百九十九王而缺一人，後得普明王，普明王請一日之間，設百座仁王會。第一法師為說四非常偈，普明王聞之而證虛空等定，斑足王得空三昧。此斑足王即佛在世之鴦崛摩國羅Aṅgulimāya前身也。仁王經護國品曰：「昔有天羅國王，有一太子欲登王位。一名斑足。太子為外道羅陀師受教，應取千王頭以祭家神。自登其位，己得九百九十九王少一王。即北行萬里，即得一王，名普明王。其普明王白斑足王言：願聽一日，飯食沙門，頂禮三寶。斑足王許之一日。時普明王，即依過去七佛法，請百法師敷百高座，一日二時講般若波羅蜜八十億偈竟。其第一法師為普明王說偈言（即四非常偈）。時普明王眷屬得法眼空，王自證虛空等定，還至天羅國斑足王所眾中，即告九百九十九王言：就命時到，人人皆應誦過去七佛仁王問般若波羅蜜經中偈句。時斑足王問諸王言：皆誦何法？時普明王即以上偈答王。王聞是法得空三昧。九百九十九王亦聞法己，皆證三空門定。」七卷楞伽經六曰：「昔有一王，乘馬遊獵，馬驚奔逸，入於山險，既無歸路，又絕人居。有牝師子與同遊處，遂行醜行，生諸子息，其最長者名曰斑足，後得作王。領七億家，食肉餘習，非肉不食，初食禽獸，後乃至人。所生男女，悉是羅剎。」賢愚經十一曰：「過去久遠阿僧祇劫此閻浮提有一大國，名波羅捺。於時國王名波羅摩達，爾時國王將四種兵，入山林中遊行獵戲，王到澤上馳禽獸，單隻一乘獨至深林，王時疲極，下馬小休。爾時林中有牸師子，懷欲心盛，行求其偶，困不能得，值於林間見王獨坐，婬意轉盛，思欲從王，近到其邊，舉尾背住。王知其意，而自思惟：此是猛獸，力能殺我，若不從意，儻見危害。王以怖故，即從師子，成欲事己，師子還去。諸兵群從已復來到，王與人眾即還宮城。爾時師子從是懷胎，日月滿足，便生一子，形盡似人，唯足斑駮。師子憶識，知是王有，便銜擔來著於王前。王亦思惟，自憶前事，知是己兒，即收取養之。以足斑駮，字為迦摩沙波陀（Kahmāṣa－pāda），晉言斑足。」（此下說王食人肉，最後記為須陀素彌王得道（法華文句一）亦敘王事，與二經稍異）。參照須陀須摩條。

參照：<a href="/dict/須陀須摩">須陀須摩</a>



### 佛光大辭典

斑足，梵名Kalmāṣapāda  ，巴利名Kammāsapāda  。音譯為迦摩沙波陀王、迦摩沙■王、羯摩沙波羅王、劫磨沙波陀王。又作班足王、駁足王、鹿足王。系本生故事中之王名。有關‘斑足’名稱之由來，據賢愚經卷十一無惱指N品載，此王乃其父波羅摩達曾與獅子私通而生者，形狀似人，唯足有斑駁，故稱迦摩沙波陀。另于大乘入楞伽經卷六斷食肉品稱作班足，雜譬喻經卷上第八經稱作啖人王，六度集經卷四普明王經稱作阿群。

據巴利本生經 537 大須陀素摩本生（Mahāsutasoma-jātaka）載，本為波羅奈國（Bārānasī）之王子波羅摩達童子（Brahmadatta-Kumāra）。曾與拘留國（Kuru）王子須陀素摩（Sutasoma）等諸國王子，遊學于德叉屍羅（Takkasilā），歸國後繼任國王。因王前生為夜叉，有食人之惡習，故被食者甚多。遂招國人怨怒而將之逐入森林，然仍不改食人之惡習。一日，為捉一婆羅門食，不慎傷害己身之足，王遂向尼拘律陀樹神（Nigrodha）祀誓，若得傷愈，則必供養樹神，故又捉舊學友及國王計一○一人。後因自一婆羅門口中聽聞迦葉佛（Kassapa）所說之偈，且復受須陀素摩王之教化，乃釋放諸王，不復食人，且返國復位。此須陀素摩王即為釋尊之前身。

然仁王般若經中所記斑足王之事與上記有異，據仁王般若經卷下說天羅國斑足王之出家因緣，謂王為太子時，曾從一外道受邪教，欲取千王之頭祭象神。登王位後，已得九九九王，又北行得普明王，普明王請百法師為己講說般若經而悟解，還至天羅國，為九九九王誦般若經偈，斑足王亦聞此法，得空三昧，遂出家而證無生法忍。﹝菩薩本行經卷下、僧伽羅剎所集經卷上、大智度論卷四﹞（參閱‘須陀素彌王’5360）


