---
title: 小乘二部
source: deerpark.app
---

### 丁福保佛學大辭典

【名數】小乘之分派，諸說不定，今記其梗概，有二部四部五部十八部二十部之五種。但四部五部為以戒律為本之異說，二部，十八部等則正為宗義之分派也。二部即上座部大眾部。此有二種：一為結集之異同，非宗義之別稱。佛滅度之年，夏安居中於窟內與窟外兩處結集三藏。窟內以上座之耆宿多，故名曰上座部。窟外以年少之僧多，故名曰大眾部。佛法一味，略有異諍，上座大眾之稱濫觴於是。二佛滅百年後阿輸迦王時依大天比丘五事之說，小乘佛法，初分二派，昔時界外結集之苗裔，多附同大天之義，故取昔名稱為大眾部。反對大天之義者，多昔時界內結集之緣裔，故亦襲昔名，名為上座部，是小乘分宗之初也。以此二部為根本，漸次分部執遂成十八，二十。但是乃文殊問經，宗輪論之一說，更有此時生五部分派之說。見五部條。

參照：<a href="/dict/五部">五部</a>


