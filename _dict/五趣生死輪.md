---
title: 五趣生死輪
source: deerpark.app
---

**來源：丁福保佛學大辭典**

<p>【圖像】寺院門頰所畫輪迴五趣之生死狀也。有部毘奈耶三十四曰：「佛在王舍城羯蘭鐸迦池竹園中。（中略）當爾之時四眾雲集，來聽法要，人眾喧囂，世尊知而故問具壽阿難陀曰：何故大目乾連處四眾雲集？時阿難陀白佛言：世尊！具壽大目乾連遊行五趣見諸苦惱，於四眾中具說其事，由此諸人為聽法故皆來集會。爾時世尊告阿難陀：非一切時處常有大目乾連，如是之輩頗亦難得，是故我今勅諸苾芻，於寺門屋下畫生死輪。時諸苾芻不知畫法，世尊告曰：應隨大小圓作輪形處中安轂；次安五輻表五趣之相；當轂之下畫捺洛迦；於其二邊畫傍生餓鬼；次於其上可畫人天；於人趣中當作四洲，東毘提訶、南贍部洲、西瞿陀尼、北拘盧洲；於其轂處作圓白色，中畫佛像；於佛像前應畫三種形，初作鴿形表多貪染、次作蛇形表多瞋恚、後作豬形表多愚痴；於其輞處應作溉灌輪像，多安水罐畫作有情生死之像，生者於罐中出頭，死者於罐中出足；於五趣處各像其形；周圍復畫十二緣生生死之相，所謂無明緣行乃至老死、無明支應作羅剎形、行支應作瓦輪像、識支應作獼猴像、名色支應作乘船人像、六處支應作六根像、觸支應作男女相摩觸像、受支應作男女受苦樂像、愛支應作女人抱男女像、取支應作丈夫持瓶取水像、有支應作大梵天像、生支應作女人誕孕像、老支應作男女衰老像、病支應作男女帶病像、死支應作輿死人像、憂應作男女憂慼像、悲應作男女啼哭像、苦應作男女受苦之像、惱應作男女挽難調駱駝像；於其輪上應作無常大鬼蓬髮張口長舒兩臂抱生死輪，於鬼頭兩畔書二伽他曰：汝當求出離，於佛教勤修，降伏生死軍，如象摧草舍，於此法律中，常修不放逸，能竭煩惱海，當盡苦邊際；次於無常鬼上應作白圓壇，以表涅槃圓淨之像。」有部毘奈耶雜事十七曰：「給孤長者施園之後作如是念，若不彩畫便不端嚴，佛若許者我欲莊飾，即往白佛。（中略）佛言：長者於門兩頰應作執杖藥叉，次傍一面作大神通變，又於一面畫作五趣生死之輪。」</p>

**來源：佛光大辭典**

<p>梵語bhava-cakra。又作五道輪、生死輪、十二緣起圖。為顯示眾生在五趣（地獄、餓鬼、畜生、人、天）中生死輪回之圖像。其畫法乃先作一五輻之輪形，下方為捺洛迦，二邊為傍生及餓鬼，其上為人、天二趣，復于人趣中分顯四洲。此輪中央之輪軸部分作圓形白色，畫一佛像，像前以鴿表多貪染、蛇表多嗔恚、豬表多愚癡。輪緣繪羅剎像（無明支）、瓦輪像（行支）、獼猴像（識支）、乘船人像（名色支）、六根像（六處支）、男女相摩觸像（觸支）、男女受苦樂像（受支）、女人抱男像（愛支）、丈夫持瓶取水像（取支）、大梵天像（有支）、女人誕孕像（生支）、男女衰老像（老支）、男女帶病像（病支）、輿死人像（死支）、男女憂戚像（憂）、男女啼哭像（悲）、男女受苦像（苦）、男女挽難調駱駝像（惱）等十二緣生相。于輪上，有無常大鬼舒其雙臂，抱此生死輪，大鬼頭部兩側書寫二伽陀。次于無常鬼之上畫白圓壇，表示涅圓淨之相。五趣生死輪之圖像流傳已久，在印度阿旃多（Ajanta）第十七號窟殿存有古老之圖像，而西藏所傳圖像則以阿修羅別為一趣，為六趣生死輪。﹝雜阿含經卷四十四、有部毗奈耶卷三十四、有部毗奈耶雜事卷十七、法苑珠林卷二十三、釋氏要覽卷下﹞</p>
