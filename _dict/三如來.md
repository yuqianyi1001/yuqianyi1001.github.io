---
title: 三如來
source: deerpark.app
---

**來源：丁福保佛學大辭典**

<p>【名數】又天台依智度論二「如法相解，如法相說」之文而釋三身如來。法相二字，即法身如來也，法相者如如之境也，解者如如之智也，如如之理，為如如之智境，是名法身，此法身，徧一切處，而無有異為如。不動而來應一切處為來。解之一字，報身如來也，乘如實之道而如法相解也，是契於如如之理如如之智也，此智如法相為如。如法相解為來。說之一字，應身如來也。既至果上，理智冥合之處垂無謀之權用，來至三界轉法輪，謂之如法相說，理智冥合為如，來至三界而說為來。文句九曰：「徧一切處而無有異為如，不動而至為來，此為法身如來。（中略）從理名如，從智為來，即報身如來。故論云：如法相解，故名如來也。以如如境智合，故能處處示成正覺。水銀和真金，能塗諸色像。功德和法身，處處應現往。八相成道，轉妙法輪，即應身如來。故論云：如法相說故名如來也。」</p>
