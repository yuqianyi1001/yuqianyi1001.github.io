---
title: 四枯
source: deerpark.app
---
### 三藏法數

﹝亦名二乘四倒，出涅槃經并宗鏡錄﹞ 四枯者，表二乘四倒也。所言枯者，以二乘觀無常苦空無我等，則煩惱有朽滅不生之義，故名為四枯也。（二乘者，聲聞乘、緣覺乘也。） 〔一、常計無常〕，常者，即法身常住之義；無常者，即變異也。謂聲聞、緣覺為無明之惑所覆，於如來常住法身中，妄計有變異相，是為無常顛倒。 〔二、樂計非樂〕，樂者，即涅槃清淨之樂；非樂者，即苦義。謂聲聞、緣覺，為無明之惑所覆，於如來涅槃清淨樂中妄計是苦，是為非樂顛倒。 〔三、我計無我〕，我者，即佛性真實之我也；無我者，謂佛性中無有我也。謂二乘為無明之惑所覆，不了無我法中而有真我，故於佛性真我之中，妄計無我，是為無我顛倒。 〔四、淨計不淨〕，淨者，即是如來常住之身，非雜食身，非煩惱身，非血肉身，非是筋骨纏縛之身；不淨者，二乘為無明之惑所覆，但觀世間一切諸色皆為不淨，不了如來常住之淨，是為不淨顛倒。



### 丁福保佛學大辭典

【譬喻】雙林樹之四枯也。見四枯四榮條。

參照：<a href="/dict/四枯四榮">四枯四榮</a>



