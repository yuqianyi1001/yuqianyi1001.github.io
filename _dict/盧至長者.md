---
title: 盧至長者
source: deerpark.app
---

**來源：丁福保佛學大辭典**

<p>【人名】又作盧志長者，留志長者。佛在世中，舍衛城中有一長者，名盧至。家有巨財而慳貪，服弊衣，食糠菜，常為世人所笑。偶城中有節會，人民莊嚴舍宅，飲食歌舞，盧至歸家，開寶庫，取五錢，自念若在家食，則有母妻眷屬，不可周徧，即以兩錢買麨，兩錢酤酒，一錢買蔥，自家中取鹽一把，出城外，至一樹下。見樹下烏鳥多，恐來撮，即至塚間，復見豬狗，更逃避至空靜處。酒中著鹽和麨而飲之，即時大醉起舞。歌曰：「我今節慶會，縱酒大歡樂。逾過毘沙門，亦勝天帝釋。」時天帝釋在佛前，以方便開盧至寶庫，悉施與世人。盧至不知所作，詣佛所。佛為說法度之。見盧至長者因緣經，法苑珠林七十七。</p>
