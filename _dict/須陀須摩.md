---
title: 須陀須摩
source: deerpark.app
---

### 丁福保佛學大辭典

【人名】又作須陀摩。國王名。譯言普明。智度論四曰：「昔有須陀須摩王，持戒精進，常依實語。晨朝乘車欲入園遊戲，時有一婆羅門來乞施。王曰諾，待我出還。入園遊戲時，有兩翅鬼王曰鹿足，自空中飛來，捉王去。至所住山，置於九十九諸王中。須陀須摩王涕零如雨。鹿王問言：汝何以啼如小兒？王言我不畏死，畏失信於婆羅門。王語其所以，鹿足王放之使還。約過七日來還，王還國，布施婆羅門，立太子為王。過七日，欲至鹿王所。國民叩頭留王，王說偈曰：實語第一戒，實語昇天梯，實語為大人，妄語入地獄。我今守實語，寧棄身壽命，心無有悔恨。如是思惟至鹿足王所，鹿王見之歎言：汝為實語人。爾時王讚實語而呵妄語。鹿足聞之，起淨信，放還王及九十九王。」此事酷似仁王經所說普明王為班足王所捉，請七日猶豫，還國設仁王會之因緣。因而天台以為智度論之須陀須摩王，即仁王經之普明王。止觀二曰：「須陀摩王，失國獲偈。」梵Sudhāman。


