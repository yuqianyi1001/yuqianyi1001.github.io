---
title: 毘琉璃
source: deerpark.app
---

**來源：丁福保佛學大辭典**

<p>【天名】Viruḍhaka，四天王之一。增長天之梵名也。</p><p>【人名】Virūḍhaka，國王名。又稱流離王，琉璃王，婁勒王，維樓黎王，樓黎王，毘婁勒王等。新作毘盧釋迦王，毘盧宅迦王。生時與琉璃寶俱，故號毘琉璃，又由大夫人之讖，而名惡生王。舍衛國（新曰室羅伐悉地國），波斯匿王（新譯勝軍王）之子，末利夫人所生。弒父王而嗣位，又以舊怨滅迦毘羅城之釋種。西域記六曰：「毘盧釋迦王，舊云毘流離王，訛也。」玄應音義二十三曰：「毘盧宅迦王，舊言毘流離，一也。」琉璃王經曰：「舍衛國王，時有太子，名維樓黎。產育之初與琉璃寶俱，因以為號。」毘奈耶雜事七曰：「勝鬘夫人至九月滿，便誕一男，容貌端嚴，人所樂見。經三七日聚會宗親欲為其兒施立名字，（中略）時大夫人謂群臣曰：我豈先時不作是語。觀斯婢女（指勝鬘即末利夫人），身形美觸，必當喪我憍薩羅城。大臣白言：誠有斯語。此子未生，國大夫人已為作不祥之記。應與此兒名為惡生。」</p>
