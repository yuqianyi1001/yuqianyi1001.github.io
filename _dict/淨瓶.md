---
title: 淨瓶
source: deerpark.app
---

### 丁福保佛學大辭典

【物名】梵語軍遲，又作捃稚迦。梵音Kuṇḍikā，此云瓶。有淨觸二瓶，淨瓶之水，以洗淨手，觸瓶之水，以洗觸手。亦稱澡瓶。今俗多以尋常花瓶當之。殊誤。釋氏要覽中曰：「淨瓶，梵語軍遲，此云瓶。常貯水，隨身用以淨手。寄歸傳云：軍持有二，若甕瓶者是淨用，若銅鐵是觸用。」義淨之受用三水要行法曰：「舊律十誦五十九云：有淨瓶罐，廁澡罐。四十一云：有淨水瓶，常水瓶。又新譯有部律文，淨瓶觸器極分明，此並金口親言，非是人造。寧容唯一銅瓶，不分淨觸。雖同告語，不齒在心。豈可以習俗生常，故違聖教。」


