---
title: 優婆馱耶
source: deerpark.app
---
### 丁福保佛學大辭典

【術語】Upādhyāya，又作鄔波柁耶，優波那訶，憂波第耶夜，鄔波陀耶，優波陀訶，郁波弟耶，鄔波[亭*也]耶，塢波陀耶，鄔婆提耶，郁波弟耶夜等。譯曰親教師，依止師，依學等。呼師之稱。善見律四曰：「優波那訶，漢言瞋盛。」百一羯磨一注曰：「鄔波馱耶，譯為親教師。言和尚者，乃是西方俗語，非是典語。然諸經律梵本，皆云鄔波馱耶。」寄歸傳三曰：「鄔波是其親近，波字長喚中有阿字，義當教讀，言和尚者非也。西方汎喚博士，皆名鄔社。（中略）北方諸國，皆喚和社，致令傳譯習彼訛音。」菩提資糧論五曰：「憂波弟耶，隋言近誦。」玄應音義二十一曰：「鄔波柁耶，舊言和尚或言和闍，皆訛也。此云親教，亦去近誦，以弟子年少不離於師。常逐常近，受經而誦也。」同二十三曰：「舊云和尚和闍，皆于闐等諸國訛也。義譯云：知罪知無罪為和上也。」業疏三上曰：「中梵本音，鄔波陀耶，在唐譯言。名之依學，依附此人，學出道故。自古翻譯，多雜蕃胡。胡傳天語，不得聲實，故有訛僻，轉云和上。如昔人解，和中最上，此逐字釋不知音本。人又解云：翻力生，弟子道力，假教生成，得其遠意，失其近語。真諦所譯明了論疏，則云優波陀訶，稍近梵音，猶乖聲論。余親參譯，委問本音，如上所述。彥琮譯云：郁波弟耶，聲相似也。」



