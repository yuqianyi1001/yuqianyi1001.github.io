---
title: 克勤
source: deerpark.app
---
### 佛光大辭典

（1063～1135）宋代僧。四川崇寧人，俗姓駱。字無著。幼于妙寂院依自省出家。受具足戒後，于成都依圓明學習經論。後至五祖山參謁法演，蒙其印證。與佛鑑慧勤、佛眼清遠齊名，世有‘演門二勤一遠’之稱，被譽為叢林三傑。政和初年至荊州，當世名士張無盡禮謁之，與之談論華嚴要旨及禪門宗趣。復受澧州刺史之請，住夾山靈泉禪院。時因樞密鄧子常之奏請，敕賜紫服及‘佛果禪師’之號。政和末年，奉詔移住金陵蔣山，大振宗風。後居于金山，高宗幸揚州時，詔其入對，賜號‘圜悟’，世稱圜悟克勤。後歸成都昭覺寺。紹興五年示寂，世壽七十三，謚號‘真覺禪師’。弟子有大慧宗杲、虎丘紹隆等禪門龍象。曾于夾山之碧岩，集雪竇重顯之頌古百則，編成碧岩錄十卷，世稱禪門第一書，該書原為其弟子宗杲視為秘傳不授之書，以火焚毀，後世重刊。此外有圜悟佛果禪師語錄二十卷。﹝大慧普覺禪師年譜、僧寶正續傳卷四、嘉泰普燈錄卷十一、五燈會元卷十九、佛祖統紀卷四十六、佛祖歷代通載卷三十、釋氏稽古略卷四、續傳燈錄卷二十五﹞



### 丁福保佛學大辭典

【人名】佛果圓悟碧巖。名克勤，字無著。蜀彭州人。就五祖山法演領奧旨，崇寧年中歸鄉里。成都府帥，請使開法於六祖寺，改為昭覺寺。政和初，謝事南遊，張無盡於荊南謁之，談華嚴要旨。張公信禮之，使居夾山靈泉禪院。後移長沙府道林寺。樞密鄧公奏賜紫服并佛果之師號。詔使住金陵蔣山。又使補汴京天寧萬壽寺。徽宗召見，褒寵甚渥。高宗建炎初，又移金山。適高宗幸揚州。詔入對，賜號圜悟，遷江西雲居，久之，歸成都昭覺。紹興五年寂，壽七十三。諡真覺禪師。初在靈泉禪院碧巖室時，於雪竇之頌古百則加垂示，著語，評唱者，即號為禪門第一書之碧巖集也。見五燈會元十九，續傳燈錄二十五，佛祖通載三十等。



