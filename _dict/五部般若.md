---
title: 五部般若
source: deerpark.app
---
### 丁福保佛學大辭典

【名數】一摩訶般若，二金剛般若，三天王問般若，四光讚般若，五仁王般若。仁王經上曰：「五眼法身大覺世尊，前已為我等大眾，二十九年說摩訶般若波羅蜜、金剛般若波羅蜜、天王問般若波羅蜜、光讚般若波羅蜜，今日如來放大光明，斯作何事？」天台仁王經疏上曰：「從得道後二十九年，說四般若。」嘉祥仁王經疏一曰：「五部如此經說。」此中第一摩訶般若，羅什譯之摩訶般若波羅蜜經（又曰大品般若），二十七卷，是大般若之第二會也。西晉無羅叉譯之放光般若三十卷及西晉竺法護譯之光讚般若十卷（經文未盡），與之同本。第二金剛般若，羅什譯之金剛般若經一卷是也。元魏菩提留支譯之金剛般若一卷，陳真諦譯之金剛般若一卷，隋達磨笈多譯之金剛能斷般若一卷，唐玄奘譯之能斷金剛般若一卷（大般若之別抄）。義淨之能斷金剛般若一卷，皆同本也。是為大般若之第九會。第三天王問般若，月婆首那譯之勝天王般若波羅蜜經七卷是也，為大般若之第六會。第四光讚般若，梵本未渡，在今藏中之光讚經及放光般若，皆與什譯之摩訶般若同本，三部共為大般若之第二會。第五仁王般若，佛最后所說之本經是也，有什譯仁王般若波羅蜜經二卷，大般若之別部也。



