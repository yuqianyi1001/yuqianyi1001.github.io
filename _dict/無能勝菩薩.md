---
title: 無能勝菩薩
source: deerpark.app
---

### 丁福保佛學大辭典

【菩薩】梵語阿逸多Ajita，譯曰無能勝，彌勒菩薩之字，以其威德廣大無能勝之者，故云。真言法中以慈氏菩薩（即彌勒）為自性輪身之名，以無能勝勝金剛為釋迦如來教令輪身之名（教令輪身者，奉其如來之教令，現忿怒之身以對治惡魔者）。補陀落海會軌曰：「無能勝釋迦牟尼佛忿怒，自性輪慈氏菩薩。」大疏五曰：「釋迦牟尼座下，應作忿怒持明。右邊號無能勝，左邊號無能勝明妃。並白色，持刀印，觀佛而生其間。」同十曰：「此是釋迦化身，隱其無量自在神力而現此忿怒明王之形，謂降伏眾生而盡諸障也。（中略）能於生死中而得自在，坐佛樹下摧破四魔兵眾也。無能勝即無不可破壞之義也。」普通真言品義釋曰：「釋迦眷屬以無能勝為忿怒明王。」秘藏記末曰：「無能勝釋迦忿怒，自性輪慈氏。」是秘藏記之二輪身也。若依仁王經義軌等之三輪身，則釋迦為自性輪，慈氏為正法輪身，無能勝金剛為教令輪身。見教令輪身條。

參照：<a href="/dict/教令輪身">教令輪身</a>


