---
title: 胎藏界大日如來
source: deerpark.app
---

**來源：丁福保佛學大辭典**

<p>【佛名】此為胎藏界中臺八葉院之中尊，於大自在天廣大金剛法界宮，顯本有理德之理法身也。是亦菩薩形，首戴髮髻，身纏輕妙之衣，手結法界定印，通身金色（或云白色），<img src="gaiji/DF-8740.png"/>字為種子，以率都婆為三昧耶形，密號謂之徧照金剛。大日經疏四曰：「觀作寶蓮華臺寶王宮殿，於中敷座，座上置白蓮華臺，以阿字門轉作大日如來身，如閻浮檀紫摩金色，如菩薩形，首戴髮髻猶如冠形，通身放種種色光，被絹椉衣，此是首陀會天成最正覺之標幟也（首陀會，譯云淨居大日經疏一曰：「釋論云：第四禪五種那含住處，名淨居天。過之以往有十住菩薩住處，亦名淨居號曰大自在天王是也。」），彼界諸聖天眾，衣服輕妙，乃至無有銖兩，本質嚴淨不復假以外飾，故世尊俯同其像也。」秘藏記上曰：「阿字者，毘盧遮那理法身種子。」同下曰：「八葉九尊中臺大日如來。（中略）黃色金，入定印。」</p>
