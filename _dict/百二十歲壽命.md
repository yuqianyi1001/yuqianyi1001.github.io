---
title: 百二十歲壽命
source: deerpark.app
---

**來源：丁福保佛學大辭典**

<p>【傳說】據經論所說，釋尊出世，人壽百歲之時也。智度論四曰：「人壽百歲，佛出時到。」彌勒上生經疏上曰：「釋迦減劫百歲出世，彌勒增劫出世。」然佛壽有二說：一人壽百歲之時，則佛壽亦百歲。為以其福分與未來之弟子，減壽之第五分（五分百歲也），八十入滅。二人壽百歲，而佛過於眾人，其壽命亦超過之，為百二十歲。只為末世之弟子，減第三分（三分百二十歲），八十入滅。大集月藏經第十法滅盡品曰：「我今為眾生棄捨身壽命，為增三精氣，悲愍眾生故，捨身壽第三分，令我法海滿，洗浴諸天人。」大毘婆沙論百二十六曰：「有作是說：諸佛世尊捨第五分壽。有作是說：諸佛世尊捨第三分壽。若說諸佛捨第三壽者釋迦牟尼佛壽量應住百二十歲，捨後四十但受八十。（中略）若說諸佛捨第五壽者，釋迦牟尼世尊所感壽量應住百歲。捨後二十，但受八十。」</p>
