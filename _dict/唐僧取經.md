---
title: 唐僧取經
source: deerpark.app
---

**來源：丁福保佛學大辭典**

<p>【雜語】俗指玄奘渡天竺求經而言，獨異志曰：「沙門玄奘，姓陳氏。唐武德初往西域取經，行至罽賓國，道險，虎豹，不可過。奘不知所為，鎖門而坐。至夕，開門見一老僧，莫知所由來。奘禮拜勤求。僧口授心經一卷，令奘誦之。遂得道路開闢，虎豹潛形，魔鬼藏迹。至佛國，取經六百餘部而歸。其心經至今誦之。」雙樹幻抄曰：「玄奘以貞觀三年冬，抗表辭帝，制不許，即私遁出玉關，抵高昌。高昌王奉奘行貲護送達於罽賓。隨歷大林國僕底國那伽羅國祿勒那國，至麴闍國。麴闍王有勝兵十萬，雄冠西域。其俗以人祀天。奘至，被執，以風度特異，將戮以祭。俄大風作，塵沙漲天，晝日晦冥。彼眾驚異，釋之。至中天竺，入王舍城。彼已預聞奘至，具禮郊迎，安置那蘭陀寺，見上方戒賢論師。賢時春秋一百有六，道德為西土宗師，號正法藏。奘啟以求法意。賢咨嗟曰：吾頃疾病且死，忽夢文殊謂曰：汝未應厭世，後三年，震旦有大沙門從汝受道。自爾以來，今三稔矣。於是慰喜交集。奘從賢窮探大乘，曰益智證。至貞觀十六年，乃發王舍城，入祇羅國，國主迎問而國有聖人出世，作小秦王破陣樂，可為我言之。奘粗陳帝神武大略。其主大驚，即以青象名馬助奘，駄經而還。以貞觀十九年至長安。文皇驚喜，手詔飛騎迎之。親為經文作序，名聖教序云。」通俗編三十七曰：「唐藝文志，有王元策中天竺國行記，十卷。法苑珠林謂元策官金吾將軍，奉詔扈玄奘往西域取經，歸，撰此記。今佚不傳。」</p>
