---
title: 分衛
source: deerpark.app
---

**來源：丁福保佛學大辭典**

<p>【術語】Piṇḍapāta，或翻乞食，或翻團墮。乞食者為比丘行而乞食也，團墮者就乞得之食而釋之，以西竺之法，多摶食作團墮疊鉢中故也。善見論曰：「分衛者，乞食也。」玄應音義五曰：「分衛，此言訛也。正言儐荼波多，儐荼此云團，波多此云墮，言食墮在鉢中也。團者食團，謂乞食。」行事鈔資持記下三之一曰：「梵云分衛，此翻摶墮，以西竺多摶食墮疊盆中故。」或為漢語，謂以乞得之食物分與僧尼而衛護之令修道也。是為乞食之義。又為佛分身保護眾生之義，是非乞食之事。僧祇律曰：「乞食分施僧尼，衛護令修道業，故云分衛。」嘉祥大經疏曰：「能分身護物機，故言分衛。」</p>
