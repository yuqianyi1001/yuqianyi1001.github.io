---
title: 苦行外道
source: deerpark.app
---
### 佛光大辭典

指印度古代以苦行求取未來樂果之外道。依彼等之說，謂于人世必受苦、樂二種，其因概由過去所定，則在現世早受其苦，死後終享其樂；即宿作外道之部類。尼幹子苦行外道為眾所皆知，其教祖勒沙婆又稱苦行仙。然強調苦行者，並不限于尼幹子，其他有關此類之外道甚多。外道小乘涅論載有四種，即裸形外道論師、苦行論師、行苦行論師、尼犍子論師。苦行之方法亦甚多，由北本涅經卷十六、百論卷上、三藏法數卷二十七等書，摘出下列六種：(一)自餓外道，彼等不羨飲食，長忍飢虛，執此苦行以為得果之因。(二)投淵外道，彼等入寒深淵，忍受凍苦，執此苦行以為得果之因。(三)赴火外道，彼等身常炙熱，及燻鼻等，甘受熱惱，執此苦行以為得果之因。(四)自坐外道，彼等常自裸形，不拘寒暑，坐于露地，執此苦行以為得果之因。(五)寂默外道，彼等以屍林塚間為住處，寂默不語，執此苦行以為得果之因。(六)牛狗外道，彼等自謂由前世牛狗中而來，故持牛狗戒，草啖污，唯望生天，執此苦行以為得果之因。外道六師中之第四阿耆多翅舍欽婆羅、第六尼犍陀若提子均屬苦行外道。﹝維摩經卷上﹞



### 丁福保佛學大辭典

【流派】俱舍論九曰：「如諸離繫及婆羅門輸婆多，般利伐羅多迦等。異類外道，受持種種露形，拔髮，杖烏鹿皮，持髻，塗灰，執三杖，剪鬚髮等無義苦行。」百論上曰：「勒沙婆弟子，誦尼乾子經。言五熱炙身，拔髮等受苦法，是名善法。又有諸師，行自餓法，投淵赴火，自墜高巖，寂默常立，持牛戒等，是名善法。」止觀輔行十之一曰：「苦行即長壽天行，五熱炙身等。總有六行：一、自餓，二、投淵，三、赴火，四、自墜，五、寂默，六、持雞犬等戒。」本行集經二十四曰：「或有裸形，或臥棘上，或臥板上。（中略）或臥塚間，或蟻垤內，猶如蛇居。（中略）或復有用沙土煙塵，以塗坌身，正立而住。或不梳洗頭首面目，髮如螺髻，拳攣而住。或復拔髮，或拔髭鬚。」智度論三十八曰：「諸外道等，信著苦行。若佛不六年苦行，則人不信。言是王子慣樂不能苦行，以是故。佛六年苦行。」



