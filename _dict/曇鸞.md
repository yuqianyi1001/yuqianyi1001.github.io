---
title: 曇鸞
source: deerpark.app
---

**來源：丁福保佛學大辭典**

<p>【人名】續高僧傳六曰：「曇鸞或作巒，雁門人。初研究四諦之佛性，註解大集經，半而罹疾，欲以長生之道究佛教之蘊，學仙法。大通年中，至梁接陶隱居，得仙經十卷，欲往名山依法修治。行至洛下，途遇天竺三藏菩提留支，問曰：佛經中長生不死法有勝此仙經者否？留支唾地曰：是何言也？此方何處有長生法？縱得長生，終輪迴於三有而已。即以觀無量壽經授之曰：是大仙方也。鸞頂受，燒仙經，一心修淨業。魏主重之，號曰神鸞。下勅使住并州大寺，晚移住北山石壁玄中寺。魏興和四年寂於平州遙山寺，壽六十七。所著有往生論註，贊阿彌陀佛偈。自號為有魏玄鑒大士。曇者，梵語，譯曰法。鸞為漢言，是淨土真宗七祖之第三祖也。</p>

**來源：佛光大辭典**

<p>（476～？）南北朝時代淨土教念佛門高僧。日本尊之為淨土五祖之初祖，又尊為真宗七祖之第三祖。雁門（山西代縣）人，一說並州汶水（山西太原）人，姓氏不詳。家近于五台山，常聞神蹟靈異之事，十餘歲即登山出家。苦節力學，精通諸經。嘗讀大集經，為之注解，書未成即染疾，遍求不治，其後，一日忽見天門洞開，其疾頓愈，乃發心求長生不死之法。聞人傳言仙方之學可長壽不老，乃往江南，于句容山訪陶弘景，從之受仙經十卷。歸途過洛陽，謁菩提流支，受得觀無量壽經，乃盡棄仙學而專修淨土。東魏孝靜帝尊之為‘神鸞’，敕住並州大岩寺。後住汾州玄中寺，時往介山之陰聚眾講經，弘闡念佛法門。師兼通內外典籍，四眾欽服，稱其聚眾弘法之所為‘鸞公岩’。師為後來唐代淨土教之集大成者奠下重要之基礎，此外師亦為當代著名之四論（中論、百論、十二門論、大智度論）學者，後世且尊之為四論宗之祖。著有往生論注二卷，其書乃世親淨土論之注釋書。師結合印度佛教二大思潮之祖龍樹與世親之思想，而將空宗思想注入淨土教教理之中，頗受後世重視。另著有贊阿彌陀佛偈、禮淨土十二偈、略論安樂淨土義等。</p><p>關于師之寂年，續高僧傳卷六謂東魏興和四年（542）示寂于平遙山寺；同書卷二十道綽傳與往生西方淨土瑞應刪傳中均有‘齊時曇鸞法師’之語；迦才之淨土論卷下謂魏末高齊之初師猶健在；又高齊天保五年（554）二月之太子造像銘亦出師之名。可知師之示寂應在北齊天保五年以後。﹝淨土往生傳卷上、新修往生傳卷上、龍舒淨土文卷五、樂邦文類卷三、佛祖統紀卷二十七﹞</p>
