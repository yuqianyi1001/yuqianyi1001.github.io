---
title: 毘摩質多羅
source: deerpark.app
---

**來源：丁福保佛學大辭典**

<p>【異類】Vimalacitra，新云吠摩質呾利。阿修羅王之名。譯曰淨心，綺畫，寶飾等。娶乾闥婆之女，生舍脂夫人，嫁於帝釋，即帝釋之舅也。法華文句二曰：「毘摩質多，此云淨心。亦云種種疑，波海水出聲。名毘摩質多，即舍脂父也。觀佛三昧云：索乾闥婆女生舍脂，帝釋業力，令其父居七寶殿，納為妻。」法華玄贊二曰：「梵云吠摩質呾利，此云綺畫，明文其身。或云寶飾，用冠其服。云毘摩質多羅，訛也。此為最大，天帝釋之婦公，舍支之父也。說此因緣如宗輪疏。」二十唯識述記下曰：「吠摩質呾利王者，舊云毘摩質多羅，阿修羅王者也。天帝釋設支夫人之父也。此云綺飾，或云綵畫。」</p>
