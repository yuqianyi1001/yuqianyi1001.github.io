---
title: 四種佛
source: deerpark.app
---

**來源：丁福保佛學大辭典**

<p>【名數】一、三藏佛，坐於摩羯陀國菩提樹下以生草為座，於三十四心斷見思之惑，而成正覺。身長丈六，對三乘之根機說生滅之四諦，為八十之老比丘，灰身滅盡於雙樹下，唯有此佛為十方之佛，三世之佛，悉是他佛也。二、通佛，既於因位斷三惑之正使，於摩羯陀國七寶菩提樹下以天衣為座，以一念相應之慧，斷餘殘之習氣而成正覺。其本身如藏佛為丈六之劣應身，而時或以神力現尊特之勝應身，故謂之帶劣勝應身。通教有利鈍二機，其鈍根者觀但空之理，故如前之藏教見丈六之劣應身，其利根者觀不但空之理，故如後之別教見尊特之勝應身（總之，天台之趣意，約於眾生感見之機，判佛身也。故丈六之一身，對於四教之機，或為劣應，或為勝應，或為法身。）。是亦對於三乘之根機而說無生之四諦，現八十之老比丘，而入滅於雙樹下如藏佛。是亦為自身一佛，而他佛非吾分身也。三、別佛，斷十二品之無明入於妙覺之位，坐於蓮華藏世界七寶菩提樹下之大寶華正座，或於色究竟天受受職灌頂，而現圓滿之報身（他受用身），唯為菩薩眾轉無量及無作四諦之法輪。此即是華嚴經，梵網經所說之盧舍那佛也。四、圓佛，斷四十二品之無明而成清淨法身，居常寂光土以虛空為座。即是華嚴經，普賢觀經所說之毘盧舍那佛也（台家盧舍那為報身，毘盧舍那為法身）。晉華嚴經曰：「佛在摩竭提國寂滅道場，（中略）師子之座，於一切法成最正覺，智慧行處猶如虛空，其身徧坐一切道場。」唐經曰：「世尊處座譬如虛空，徧一切處，又佛師子座是同法界。」又曰：「法性如虛空，諸佛於中住。」普賢觀經曰：「釋迦牟尼名毘盧舍那徧一切處，其佛住處名常寂光。」唯識論七曰：「諸異生求佛果者，定色界後必生在淨居天上大自在天宮，得菩提。」釋籤一之一曰：「若云坐蓮華藏，或云三世諸佛皆色究竟成無上道，並別佛相。」此佛為法報應三佛相即，具足一身，法華經所謂微妙淨法身具相三十二是也。見法華玄義七，四教儀下，增暉記七。</p>

**來源：佛光大辭典**

<p>天台宗就所判‘化法四教’，即藏、通、別、圓四教之差別，而立三藏佛、通佛、別佛、圓佛四者。又作四教四佛。(一)三藏佛，又稱藏教佛，乃坐于摩揭陀國菩提樹下，以生草為座，于三十四心斷見思之惑而成正覺之佛。身長丈六，對三乘之根機闡說生滅之四諦，住世八十年，現老比丘之形，灰身滅智于娑羅雙樹下，故為劣應身之佛。</p><p>(二)通佛，又稱通教佛，即已在‘因位’斷除三惑之正使，于摩揭陀國七寶菩提樹下，以天衣為座，以一念相應之慧斷除殘餘之習氣而成正覺之佛。其本身如藏佛，為丈六之劣應身，惟時或以神力示現尊特之勝應身，故稱帶劣勝應身。對三乘之根機說無生之四諦，住世八十年，現老比丘之形，而入滅于娑羅雙樹下。</p><p>(三)別佛，又稱別教佛，指華嚴經、梵網經所說之盧舍那佛。即斷除十二品之無明，入于妙覺之位，坐于蓮華藏世界七寶菩提樹下之大寶華正座，或于色究竟天受受職灌頂，而現圓滿報身（他受用身）之佛，唯為菩薩眾轉無量及無作四諦之法輪。</p><p>(四)圓佛，指華嚴經、普賢觀經所說之毗盧遮那佛。即斷除四十二品之無明而成清淨法身之佛，居于常寂光土，以虛空為座。普賢觀經（大九·三九二下）：‘釋迦牟尼名毗盧遮那遍一切處，其佛住處名常寂光。’此佛系法、報、應三佛相即，具足一身，乃法華經所謂‘微妙淨法身具相三十二’者。﹝法華玄義卷七、天台四教儀﹞</p>
