---
title: 毘那夜迦
source: deerpark.app
---

**來源：丁福保佛學大辭典**

<p>【天名】Vināyaka，又作毘那耶迦，毘那也迦，頻那夜迦，毘那耶怛迦，毘那吒迦，吠那野怛迦。譯云常隨魔，障礙神。人身象鼻，常隨侍人為障難之惡鬼神也。大日經疏七曰：「毘那夜迦，即是一切為障者。此障皆從妄想心生。」毘那夜迦含光軌曰：「毘那夜迦，常隨作障難，故名常隨魔也。（中略）毘那夜迦，亦名毘那怛伽。此云象鼻也，其形如人，但鼻極長，即愛香塵故也。」玄應音義二十四曰：「毘那怛迦，此云有障礙神。有一鬼神人形象頭，凡見他事，皆為障礙。」希麟音義七曰：「毘那夜迦，舊云頻那夜迦，皆不正梵語也。應云吠那野怛迦，此云障礙神，謂現人身象頭，能障一切殊勝事業故。」退治此實類毘那夜迦之法，稱為誐那鉢底，即歡喜天。人身象頭，雙身抱合，男神為實之毘那夜迦，女神者，觀音菩薩為退治彼，現毘那夜迦女形與彼抱合而生歡喜心之相也。此云大聖歡喜天。見歡喜天條。</p><p>參照：<a href="/dict/歡喜天">歡喜天</a></p>
