---
title: 施鹿林
source: deerpark.app
---

**來源：法相辭典**

<p>★大毗婆沙論一百八十三卷六頁雲：問：何故名施鹿林？答：恆有諸鹿，遊止此林；故名鹿林。昔有國王，名梵達多，以此林施與群鹿；故名施鹿林。如羯蘭鐸迦長者，與王舍城竹林園中，穿一池以施羯蘭鐸迦鳥，令其遊戲；因名施羯蘭鐸迦池。此亦如是。故名施鹿林。</p><p>★二解　西域記七卷四頁雲：其側不遠大林中，有@堵波，是如來昔與提婆達多俱為鹿王斷事之處。昔于此處大林之中，有兩群鹿，各五百餘。時此國王、畋遊原澤。菩薩鹿王前請王曰：大王校獵中原，縱燎飛矢。凡我徒屬，命盡茲晨。不日腐臭，無所充膳。願欲次差，日輸一鹿。王有割鮮之膳，我延旦夕之命。王善其言，回駕而返。兩群之鹿，更次輸命。提婆群中，有懷孕鹿，次當就死。白其王曰：身雖應死；子未次也。鹿王怒曰：誰不寶命。雌鹿嘆曰：吾王不仁，死無日矣。乃告急菩薩鹿王。鹿王曰：悲哉慈母之心，恩及未形之子。吾今代汝。遂至王門。道路之人，傳聲唱曰：彼大鹿王，今來入邑。都人士庶、莫不馳觀。王之聞也，以為不誠。門者白王。王乃信然。曰：鹿王何遽來耶？鹿曰：有雌鹿當死，胎子未產；心不能忍，敢以身代。王聞嘆曰：我、人身，鹿也。爾、鹿身，人也。于是悉放諸鹿，不復輸命。即以其林，為諸鹿藪。因而謂之施鹿林焉。鹿野之號，自此而興。</p>

**來源：丁福保佛學大辭典**

<p>【地名】鹿野園之異名。</p>
