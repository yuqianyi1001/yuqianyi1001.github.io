---
title: 見聞覺知
source: deerpark.app
---

**來源：法相辭典**

<p>★大毗婆沙論一百二十一卷十頁雲：此中眼識所受，名見；耳識所受，名聞；三識所受，名覺；意識所受，名知。說四境故。見聞覺知，是根非識。然舉識者；顯眼等根，必由識助，方能取境。以同分根，能有作用；非彼同分故。問：何故眼等，三識所受，各立一種；而鼻舌身三識所受，合立一種，名為覺耶？尊者世友說曰：三識所緣，皆惟無記。境無記故；根立覺名。又以三根惟取至境。與境合故；立以覺名。大德說言：惟此三根，境界鈍昧，猶如死屍；故發識時，說名為覺。有餘師言：眼耳二識，依自界緣自他界；意識依自他界緣自他界；故彼所受，各立一種。鼻等三識，惟依自界，惟緣自界；故彼所受，合立一種。如自界他界，同分不同分，說亦爾。有餘師言：眼耳二識，依同分，緣同分不同分；意識，依同分不同分，緣同分不同分；故彼所受，各立一種。鼻等三種，惟依同分，惟緣同分；故彼所受，合立一種。此說界同分。有說：眼耳二識，依無記，緣三種；意識，依三種，緣三種；故彼所受，各立一種。鼻等三識，惟依無記，惟緣無記；故彼所受，合立一種。有說：眼耳二識，依近，緣近遠；意識，依近遠，緣近遠；故彼所受，各立一種。鼻等三識，依近緣近；故彼所受，合立一種。此三根境，無間而住，方能發識；故名為近。有說：眼耳二識，或所依大，所緣小，或所緣大，所依小，或所依所緣等。眼識所依大所緣小者：如見毛端等。所緣大所依小者：如見山等。所依所緣等者：如見蒲萄果等。如是耳識，如量應知。意識所依，雖不可說其量大小；而所緣境，或小或大，故彼所受，各立一種。鼻等三識，所依所緣，大小量等。故彼所受，合立一種。隨所依根，極微多少，與爾所境極微合時，方能發生鼻等識故。有說：眼等三識，緣業非業；故彼所受，各立一種。鼻等三識，惟緣非業；故彼所受，合立一種。有說：眼等三識，緣持戒犯戒，及緣餘法；故彼所受，各立一種。鼻等三識，惟緣餘法；故彼所受，合立一種。有餘師言：眼等三識，通緣律儀，不律儀，及餘法；故彼所受，各立一種。鼻等三識，惟緣餘法；故彼所受，合立一種。有說：眼等三識，通緣表及餘法；故彼所受，各立一種。鼻等三識，惟緣餘法；故彼所受，合立一種。有說：眼等三識，通緣染不染法；故彼所受，各立一種。鼻等三識，惟緣不染；故彼所受，合立一種。有說：眼等三識，通緣妙行惡行，及緣餘法；故彼所受，各立一種。鼻等三識，惟緣餘法；故彼所受，合立一種。由此所說見聞覺知，隨識依緣，有別有總。</p>

**來源：丁福保佛學大辭典**

<p>【術語】眼識之用為見，耳識之用為聞，鼻舌身三識之用為覺，意識之用為知，又云識。智度論四十曰：「問曰：何以故三識所和合為一，三識所知別為三？答曰：是三識助道法多，是故別說。餘三識不爾，是故合說。是三識但知世間事，是故合為一。餘三亦知世間，亦知出世間，是故別說。」</p>

**來源：佛光大辭典**

<p>乃心識接觸外境之總稱。即眼識之用為見，耳識之用為聞，鼻舌身三識之用為覺，意識之用為知。大日經疏卷一（大三九·五八二上）：‘如來五眼，以菩提心畢竟淨故；以一切種觀一切法，了了見聞覺知，無所掛礙，能持如是金剛印。’又據瑜伽師地論卷二載，依見聞覺知之別，言說有依見言說、依聞言說、依覺言說、依知言說四種。﹝雜阿含經卷十三、中阿含經卷四十九、大乘阿毗達磨雜集論卷一、大智度論卷四十、瑜伽師地論卷五十六、成唯識論述記卷八﹞</p>
