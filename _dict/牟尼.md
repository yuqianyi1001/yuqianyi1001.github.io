---
title: 牟尼
source: deerpark.app
---
### 佛光大辭典

(一)梵語muni，巴利語同。又作文尼、茂泥。即寂默（止靜煩惱）、寂、賢人、仁、仙之意。乃謂尊貴殊勝之聖者或仙人。

muni 一語，于古印度梨俱吠陀時代後期已存在，意謂領受靈感，或指進入恍惚狀態者、聖者、隱遁者、仙人、寂默行者等。至奧義書時代，以婆羅門四住期（梵āśrama  ）中之第三林棲期、第四遊行期之修行者為牟尼，特別是指開悟之託缽遊行的第四期聖者。

佛教中，牟尼亦有聖者、仙人、寂默者等意。依玄應音義卷十八之解釋，牟尼，即通達內外而久居山林之修心學道者。如釋迦牟尼（梵Sākya -muni ）、拘那含牟尼（梵Kanaka -muni ）等，即指聖者。阿育王在法敕文中，勸導僧俗誦讀七經，其中之牟尼偈（梵Muni -gāthā ），或為巴利本‘經集’中之牟尼經（Muni-sutta），經中以牟尼為真實比丘之意。又巴利本法句經第二六八、二六九，稱擇善斥惡者為牟尼。巴利本小部經義釋，以具有慧、知解等智者為牟尼，並列舉在家牟尼、非家牟尼、有學牟尼、無學牟尼、闢支牟尼、牟尼牟尼等六種分別。

(二)梵語mauna，巴利語mona。又作牟那。系 muni 之形容詞。亦指智，乃牟尼之性質。依小部經義釋載，牟尼之智包括：慧、知解、簡擇、思察、賢明、善巧、辨別、慧燈、正見等。﹝巴利本中部優波離經﹞

(三)梵語mauneya，巴利語moneyya。又作牟尼位、牟尼性、牟尼行、寂默。該語在梨俱吠陀後期已出現。與上述之(二)意同。我國與日本，古來多以 muni 屬事牟尼，mauneya屬理牟尼。理牟尼，自原始佛教以來，有所謂三牟尼（巴tīṇi moneyyāni  ）之說，指身牟尼、語牟尼、意牟尼，又稱三寂默。據集異門足論卷六之解釋，謂無學之身律儀為身寂默，無學之語律儀為語寂默，無學之心為意寂默。﹝俱舍論卷十六、成唯識論卷十、大日經疏卷一、卷十二、成唯識論述記卷十末、異部宗輪論述記﹞



### 陳義孝佛學常見辭彙

華譯為寂，或寂默，或寂靜等。



### 丁福保佛學大辭典

【術語】Nuni，譯曰寂。又作寂默，寂靜。有二解：一就事，一就理。就事而解，則悉多太子始入劫毘羅城時，使諸釋子寂靜無言，故父王附以牟尼之稱，又出家後常修禪行，而寂默無言，故從時人受牟尼仙之號。牟尼本為靜止身口意三業之學道者之尊號，通於內外之稱號也。毘奈耶雜事二十日：「是時菩薩乘四寶輿，無量百千人天翊從入劫比羅城。諸釋迦子，體懷憍慢，立性多言。菩薩入城，皆悉默然牟尼無語。王見之已，報諸臣曰：諸釋迦子體懷傲慢，立說多言。太子入城，皆悉默然牟尼無語。應與太子名名曰：釋迦牟尼。此是菩薩第二立名。」佛本行集經二十曰：「菩薩行路，諦視徐行。有人借問，默然不答。彼等人民各相語言：此仙人者必釋種子。因此得名釋迦牟尼。」玄應音義十八曰：「牟尼，經中或作文尼，舊譯言仁，應云茂泥，此云仙。仙通內外，謂久在山林修心學道者也。」仁王經合疏上曰：「牟尼者名也，此云寂默，三業但寂默也。」理趣釋下曰：「牟尼者，寂靜義，身口意寂靜，故稱牟尼。」就理而解，則佛與三乘之聖人所證之法名寂默，依之而稱佛為牟尼，蓋佛及阿羅漢之通稱也。唯識論十曰：「大覺世尊，成就無上寂默法，故名大牟尼。」俱舍論十六曰：「無學身語業名身語牟尼，意牟尼即無學意。（中略）何故牟尼唯在無學，以阿羅漢是實牟尼，諸煩惱言永寂靜故。」大日經疏一曰：「牟尼者，是寂默義，言佛身語心皆究竟寂滅過言語地。以對二乘小寂，不可為譬，故云大牟尼也。」同十二曰：「牟尼者，寂默義也。常寂之土，微妙寂絕。幽深玄遠，不可以言說之。如是法界寂然大滅度法，唯佛一人究竟清淨，故名牟尼也。」同十三曰：「牟尼，是佛都號也。」宗輪論述記曰：「牟尼者，此翻為寂。寂煩惱故，寂生死故，處大涅槃得寂滅故，寂諸戲論證真理故。」唯識述記十末曰：「梵言牟尼，此言寂默。寂默法者離言法也。或離過故名為寂默，通三乘解，成一切法性相離言不二法門，名為寂默。」



