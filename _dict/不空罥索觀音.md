---
title: 不空罥索觀音
source: deerpark.app
---

**來源：丁福保佛學大辭典**

<p>【菩薩】梵名阿牟伽皤賒Amoghapāṣa，譯為不空羂索。胎藏界觀音院之一尊也。或列為六觀音之一。此尊持不空之羂索，鉤取人天之魚於菩提之岸，以此標幟而得名，羂索譬菩薩之四攝法，其羂索必有所獲，故云不空。陀羅尼集經四曰：「阿牟伽皤賒，唐言不空羂索。」大日經疏五曰：「羂索是菩提心中四攝方便。」玄奘譯之不空羂索咒心經後序曰：「題不空等者，別眾經之殊號也。至如擲羂取獸，時或索空。茲教動桴罔不玄會，故立斯目也。」演密鈔五曰：「四攝是法，羂索是喻，諸佛菩薩以四攝法攝取眾生，無空過者。世間羂索索取諸獸少有所失，故以為喻。又此羂索名不空，世間羂索索取獸時，或中或不中，四攝羂索攝取眾生無不中者故。」</p>
