---
title: 訶利帝母
source: deerpark.app
---

**來源：丁福保佛學大辭典**

<p>【天名】即鬼子母神也。毘奈耶雜事三十一曰：「往昔王舍城中有獨覺佛出世，為設大會，有五百人各飾身共詣芳園，途中遇懷妊牧牛女持酪漿來，勸同赴園。女喜之舞蹈，遂墮胎兒。諸人等捨之赴園內，女獨止而懊惱，便以酪漿買五百菴沒羅果，見獨覺佛來女傍，頂禮而供養之，發一惡願曰：我欲來世，生王舍城中盡食人子。由此惡願，捨彼身後，生為王舍城娑多藥叉長女，與健陀羅國半叉羅藥叉長子半支迦藥叉婚，生五百兒，恃其豪強日日食王舍城男女。佛以方便隱鬼女一子。鬼女悲歎求之，知在佛邊。佛曰：汝有五百子，尚憐一子，況餘人但有一二耶？乃教化之授五戒，為鄔波斯迦。鬼女曰：今後無兒可食者。佛曰：勿憂，於我聲聞弟子每食次呼汝及兒名，皆使飽食，汝於我法中勤心擁護伽藍及僧尼。鬼女及兒皆歡喜。」寄歸傳一曰：「西方諸寺，每於門屋處，或在食廚邊，塑畫母形，抱一兒子，於其膝下，或五或三，以表其像。每日於前，盛陳供食。其母即是四天王眾，大豐勢力。其有疾病無兒息者，饗食薦之，咸皆遂願。」</p><p>參照：<a href="/dict/鬼子母神">鬼子母神</a></p>
