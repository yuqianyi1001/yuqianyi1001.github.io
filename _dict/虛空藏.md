---
title: 虛空藏
source: deerpark.app
---

### 陳義孝佛學常見辭彙

菩薩名，因此菩薩含藏一切功德如虛空，故名虛空藏。



### 丁福保佛學大辭典

【菩薩】梵名Ākāśagarbha，又Gaganagarbha，又云虛空孕。菩薩名。空慧之庫藏，猶如虛空，故名虛空藏，包藏一切之功德如虛空，故名虛空藏。胎藏界曼荼羅虛空藏院之中尊也。大集經虛空藏品謂為從此東方大莊嚴世界一寶莊嚴佛所之菩薩，虛空藏菩薩經謂為從此西方一切香集依世界勝華敷藏如來所之菩薩。金剛界之曼陀羅在賢劫十六尊之中。胎藏界在第六之釋迦院與第十之虛空藏院。注維摩一曰：「什曰：虛空藏菩薩，實相慧藏如虛空也。」千手經曰：「當知其人虛空藏，常以空慧觀眾生故。」大集經十四虛空藏品曰：「何因緣故名虛空藏？佛告速辯菩薩：善男子！譬如大富長者多諸民眾，無量庫藏財寶充滿，能行布施，心無慳吝。若行施時，貧窮往者，隨意所須，開大寶藏，悉能給與，彼諸眾生皆得適意。長者施已，心喜無悔。善男子！虛空藏菩薩亦復如是。（中略）得如來神足力故，於虛空中，隨眾生所須，若法施若財施，盡能施與，皆令歡喜。」大日經一曰：「次復於龍方，當畫虛空藏，勒勇被白服，持刀生焰光。」同疏五曰：「次於西方畫虛空藏菩薩，被鮮白衣，左手持蓮華，華上有大刀印，刀印上徧生焰光。及諸眷屬皆坐正蓮華上。此菩薩持如來等虛空慧。所以持大刀者，利慧之標幟也。被服白衣，明白淨無垢，是其教門外飾也。譬如虛空無所分別，亦無所積集，而世間萬像依之以生。今此法門亦爾，於畢竟空中出生不思議自在用，無有究盡。如大集虛空藏經中廣明，故名虛空藏也。」此菩薩與南方寶生四菩薩之最初寶菩薩同胎。


