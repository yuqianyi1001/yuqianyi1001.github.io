---
title: 譯
source: deerpark.app
---

**來源：丁福保佛學大辭典**

<p>【雜名】以本國言文與外國言文互譯也。亦作繙譯。隋書經籍志曰：「漢桓帝時，有安息國沙門安靜，齎經至洛，翻譯最為通解。」說文曰：「譯，傳譯四夷之言者，從言睪聲。」李善註東京賦引作傳四夷之語者。後漢書和帝紀註引亦作語。尚書大傳曰：「越裳以三象重九譯而獻白雉曰：道路悠遠，山川岨深，恐使之不通，故重九譯而朝。注云欲其轉相曉也。」呂氏春秋慎勢篇曰：「不用象譯狄鞮，方三千里。注云周禮象胥古掌蠻夷閩越戎狄之國，使傳通其言也。東方曰羈，南方曰象，西方曰狄鞮，北方曰譯。」大戴禮保傅篇曰：「胡越之人，生而同聲，嗜慾不異，及其長而成俗也，累數譯而不能相通。」說苑善說篇曰：「鄂君子皙曰：吾不知越歌，子試為我楚說之，於是乃召越譯，乃楚說之。」漢書百官表，典客屬官，有行人譯官丞令。漢黃支國，自武帝以來，皆獻見，有譯長屬黃門。後漢書馬融傳曰：「南徼因九譯而致貢，朔狄屬象胥而來同。」方言曰：「譯，傳也，譯見也。注云：傳宣語，即相見。」急就篇曰：「旃裘[革*索][革*睪]蠻夷民，去俗歸義來附親，譯導贊拜稱妾臣。顏注，譯，傳言也。」周禮大行人，屬象胥諭言，語協辭命，鄭司農云：象胥，譯官也。又象胥掌蠻夷閩貉戎狄之國，使掌傳王之言：而諭說焉，以和親之。若以時入賓，則協其禮，與其辭，言傳之。鄭注敘官云：通夷狄之言者曰象。此類之本名，東方曰寄，南方曰象，西方曰狄鞮，北方曰譯。案國語，舌人委而禮之。舌人即象胥。漢書平帝紀，越裳氏重譯。顏注，譯謂傳言也。道路絕遠，風俗殊隔，故累譯而後乃通。又佞幸傳，單于怪賢年少，以問譯。顏注，譯傳語之人也。餘詳翻譯條。</p><p>參照：<a href="/dict/翻譯">翻譯</a></p>
