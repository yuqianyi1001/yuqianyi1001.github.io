---
title: 摩訶目犍連
source: deerpark.app
---

### 陳義孝佛學常見辭彙

簡稱目犍連，或目連，是佛十大弟子之一，以神通第一著稱。



### 丁福保佛學大辭典

【人名】Mahā－maudgalyāyana，比丘名。法華經作大目犍連。阿彌陀經作摩訶目犍連，略曰目犍連，又曰目連。新稱曰摩訶沒特伽羅，沒特伽羅子。姓也。譯曰大讚誦，大萊茯根，大胡豆，大採菽等。佛十大弟子之一人。稱為神通第一者。初與舍利弗同為六師外道之一人，頗精通教學。雖領一百徒弟，然中心有不安之念。因而與舍利弗互約，先得解脫者，必以告，故共競修行精進。一日舍利弗至王舍城，見五比丘中之馬勝，儀容端正，問其理由，始知佛陀出現，由一偈之法門，忽開悟得脫。次於竹園精舍，聞佛陀親說，得法眼淨之悟，因告之目連，共為諸佛子。二人弟子，合二百人，亦入佛門。法華文句一曰：「大目犍連姓也，翻讚誦。文殊問經翻萊茯根。真諦云：勿伽羅，此翻胡豆。二物古仙所嗜，因以命族。（中略）同名者多，故舉大也。」法華玄贊一曰：「梵云摩訶沒特伽羅，言大目犍連者訛也，此云大採菽氏。上古有仙，居山寂處，常採菉豆而食，因以為姓。尊者之母是彼之族，取母氏姓而偽其名。得大神通，簡餘此姓，故云大採菽氏。從父本名俱利迦，亦云拘隸多，先云俱律陀，訛也。大般若云舍利子大採菽氏。」玄應音義六曰：「云目犍連，或言目伽略子者訛也，則正言沒特伽羅子，或言毛駄伽羅子，此乃從母為名。沒特伽此云綠豆，羅此云執取，或云挽取。本名俱利迦，或言拘隸多，此從父名也，舊云俱律陀，不正也。」

參照：<a href="/dict/舍利弗">舍利弗</a>


