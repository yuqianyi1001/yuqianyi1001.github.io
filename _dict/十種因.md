---
title: 十種因
source: deerpark.app
---

### 三藏法數

﹝出瑜伽師地論﹞ 〔一、隨說因〕，謂於欲界、色界、無色界一切惑業繫縛之法，及不繫縛之法，隨所見聞覺知，起諸言說，是名隨說因。（不繫縛法者，即出世之道法也。） 〔二、觀待因〕，待即對待之義，謂諸有情，欲求三界有繫縛之樂，及出世間不繫縛之樂，於彼諸緣，或為求得，或為受用，觀彼對此，是名觀待因。 〔三、牽引因〕，謂由淨不淨業，熏習三界善惡諸行，於可愛不可愛趣中，牽引可愛不可愛之自體，是名牽引因。（趣即六趣。言可愛不可愛者，謂於六趣之中，天、人二趣可愛，脩羅、餓鬼、畜生、地獄四趣不可愛也。自體即行業之自體也。） 〔四、生起因〕，謂三界可愛不可愛一切惑業繫縛之法，各從自種而生。愛即能潤，種即所潤。由此所潤，先所牽引可愛不可愛之自體，遂得生起，是名生起因。 〔五、攝受因〕，謂三界惑業繫縛之法及不繫縛之法，悉依真實之見之所攝受，是名攝受因。 〔六、引發因〕，謂欲界繫縛善法，能引欲界繫縛諸勝善法也。又能引色界、無色界繫縛及不繫縛善法，乃至無色界繫縛善法，能引無色界諸勝善法及不繫縛善法等，是名引發因。 〔七、定異因〕，謂三界繫縛諸法及不繫縛法，自性功能有差別故，是名定異因。 〔八、同事因〕，謂由自性功能和合而生三界繫縛之法及不繫縛法，亦得成辦和合，是名同事因。 〔九、相違因〕，謂三界繫縛之法及不繫縛法，將得生時，若障礙現前，便不得生，是名相違因。 〔十、不相違因〕，謂三界繫縛之法及不繫縛法，將得生時，若無障礙現前，即便得生，是名不相違因。



### 丁福保佛學大辭典

【名數】見因條附錄。

參照：<a href="/dict/因">因</a>


