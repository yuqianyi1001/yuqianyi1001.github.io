---
title: 婆藪槃豆
source: deerpark.app
---
### 丁福保佛學大辭典

【人名】又曰婆藪盤豆、筏蘇盤豆、伐蘇畔度、筏蘇畔徒、婆藪槃陀Vasubandhu，世親（舊曰天親）菩薩也。西域記五曰：「筏蘇畔度菩薩，唐言世親，舊曰婆藪盤豆。譯曰天親、訛謬也。」唯識樞要上本曰：「伐蘇畔徒菩薩，唐言世親，無著菩薩同母弟也。」俱舍光記一曰：「俱舍論者筏蘇槃豆之所作也。筏蘇為世，槃豆為親，印度有天俗號世親，世人親近供養，故以名焉。菩薩父母從所乞所為名也。舊譯為天，此翻謬矣，若言天應號提婆也。」百論疏一曰：「婆藪，外國亦名和順。付法藏經云：婆藪槃陀，善解一切修多羅義。婆藪云天親。天親者，本是天帝弟。遣其生閻浮提伏修羅也。」

天神名，外道所事之毘瑟拏等天神，能救世住世，故名世天，又世人親近供養，故稱世親天。宗輪論述記上曰：「筏蘇者世義，外道所事毘瑟拏天亦名筏蘇，能救世故。世間父故，世導師故，住於世故。」俱舍神泰疏一曰：「奘法師譯婆藪此云世，槃豆此云親，謂西方有天廟是婆藪天廟也。其婆藪天像，多為世人親近供養，西方呼為世親天。」



