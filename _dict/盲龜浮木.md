---
title: 盲龜浮木
source: deerpark.app
---
### 佛光大辭典

指盲龜遇浮木甚難，比喻得人身、值佛聞法之不易。雜阿含經卷十五（大二·一○八下）：‘爾時，世尊告諸比丘：“譬如大地悉成大海，有一盲龜壽無量劫，百年一出其頭，海中有浮木，止有一孔，漂流海浪，隨風東西。盲龜百年一出其頭，當得遇此孔不？”阿難白佛：“不能，世尊！所以者何？此盲龜若至海東，浮木隨風，或至海西，南、北四維圍繞亦爾，不必相得。”佛告阿難：“盲龜浮木，雖復差違，或復相得。愚癡凡夫漂流五趣，暫復人身，甚難于彼。”’又止觀輔行傳弘決卷五之四（大四六·三○三上）：‘生世為人難，值佛生信難，猶如大海中，盲龜遇浮木。’

此譬喻頗為著名，經論中記載甚多。又所謂盲龜，系指一眼之龜，並非兩眼均喪，故法華經卷七妙莊嚴王品、大乘寶要義論卷一所引之雜阿含經等，皆稱之為一眼龜。又有說此龜之一眼位于腹部者，其本據不詳。﹝證契大乘經卷上、大乘同性經卷上、北本大般涅經卷二十三、大寶積經卷五十四﹞（參閱‘一眼之龜’66）



### 丁福保佛學大辭典

【譬喻】涅槃經二曰：「生世為人難，值佛世亦難，猶如大海中盲龜，值浮孔。」同二十三曰：「清淨法寶，難得見聞。我今已聞，猶如盲龜，值浮木孔。」圓覺經曰：「浮木盲龜難值遇。」稱揚諸佛功德經中曰：「一切世界設滿中水，水上有板，而板有孔。有一盲龜，於百歲中，乃一舉頭。欲值於孔，斯亦甚難。求索人身，甚難甚難。」



