---
title: 化行
source: deerpark.app
---
### 佛光大辭典

化教與行教之並稱。又稱化制。應眾生之根性能力而教化，令知因果道理與邪正差別之教法，稱為化教，為實踐定、慧之教，通于道俗，即大小乘諸經所說之教法。明示佛弟子當守之戒行，稱為行教，又作制教，為制止過誤之教，即指戒律一藏。南山律宗以此化行二教分判佛陀一代時教。大乘義章卷一（大四四·四六九上）：‘化教所說，名修多羅；行教所說，名曰毗尼。泛宣理事因果是非，是化教也；辨彰行儀，是行教也。’﹝四分律刪繁補闕行事鈔卷上之一、四分律行事鈔資持記卷上一之二、南山四分含注戒本疏卷一之上﹞



### 丁福保佛學大辭典

【術語】又云化制。通道俗之人，使汎知因果道理，邪正差別之教法，謂之化教，特明佛弟子當守之戒行，謂之行教。又曰制教。律宗之人，以此二教判一代教也。行事鈔上一曰：「顯理之教，乃有多途，而可以情求，大分為二：一謂化教，此則通道俗。但汎明因果，識達邪正。（中略）二謂行教，唯局內眾。定其取捨，立其綱維，顯於持犯，決於疑滯。」同資持記上一之二曰：「一代時教，總歸化行，開其信解，用捨任緣，故名化教。制其修奉，違反有過，名為行教。」戒疏一上曰：「今以化行二教，用分諸藏，何名化教？如阿含等中開演化導令識邪正因果業性界繫諸法，言無所壅，義通道俗，意在靜倒，離著為先。教本化人令開慧解，本非對過而立斯教。言行教者，起必由過，隨過制約，言唯持犯，事通止作。故教所設非為靜倒，但隨行科。戒律一宗，局斯教矣。」大乘義章一曰：「化教所說，名修多羅。行教所說，名曰毘尼。汎說事理因果是非，是化教也。辨彰行儀，是行教也。」



