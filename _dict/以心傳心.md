---
title: 以心傳心
source: deerpark.app
---

**來源：丁福保佛學大辭典**

<p>【術語】禪家之常語。離言說文字而以心傳於心也。達磨之血脈論曰：「三界興起，同歸一心。前佛後佛，以心傳心，不立文字。」六祖壇經曰：「昔達磨大師，初來此土，人未信之，故傳此衣，以為信體，代代相承。法則以心傳心，皆令自悟自解。」宗密之禪源都序上之一曰：「達磨受法天竺，躬至中華，見此方學人多未得法，唯以名數為解，事相為行。欲令知月不在指，法是我心故，但以心傳心，不立文字。顯宗破執，故有斯言。」</p>

**來源：佛光大辭典**

<p>指離言說文字，以心傳于心。禪宗不立文字、不依經論，唯師徒直接面授，以心鏡相照，傳佛法大義，稱為以心傳心。釋尊在靈鷲山說法，拈花示眾，八萬人中唯迦葉領知其意而微笑。禪門歷代祖師即依此故事，確立不立文字而傳大法之宗風。又此亦為傳達悟境之語。一般傳達思想，亦有用‘以心傳心’之語。</p><p>達磨大師血脈論（d續一一○·四○五上）：‘三界混起，同歸一心。前佛後佛，以心傳心，不立文字。’六祖壇經（大四八·三四九上）：‘昔達磨大師初來此土，人未之信，故傳此衣，以為信體，代代相承；法則以心傳心，皆令自悟自解。’宗密之禪源諸詮集都序卷上之一（大四八·四○○中）：‘達摩受法天竺，躬至中華。見此方學人多未得法，唯以名數為解，事相為行，欲令知月不在指，法是我心故，但以心傳心，不立文字。’故知此為禪宗特有之宏旨，不外是教外別傳、不立文字、直指佛心之意。﹝傳心法要（黃檗）、顯宗記（荷澤）﹞</p>
