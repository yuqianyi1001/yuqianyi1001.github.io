---
title: 成劫
source: deerpark.app
---

### 法相辭典

★俱舍論十二卷四頁雲：所言成劫、謂從風起、乃至地獄始有情生。謂此世間災所壞已；二十中劫，唯有虛空。過此長時，次應復有等住二十，成劫便至。一切有情業增上力，空中漸有微細風生；是器世間將成前相。風漸增盛，成立如前所說風輪水金輪等。然初成立大梵王宮，乃至夜摩宮。後起風輪等。是謂成立外器世間。初一有情，極光淨沒，生大梵處，為大梵王。後諸有情、亦從彼歿。有生梵輔，有生梵眾，有生他化自在天宮，漸漸下生、乃至人趣俱盧牛貨勝身贍部，後生餓鬼傍生地獄。法爾後壞，必最初成。若初一有情，生無間獄，二十中成劫，應知已滿。



**來源：三藏法數**

成劫者，謂世界初成立也。有二十小劫。第一小劫，因過去劫壞空之後，第二禪光音天空中布金色雲，注大洪雨，積風輪上，結為水輪；有大風起，吹水生沫，而成須彌等山。時一切有情皆集光音天中。天眾既多，居處迫窄。其福減者，下生世間。最初有一天子從光音天沒，來生大梵天中，是為梵王，其壽六十小劫。第二小劫，光音諸天來生初禪梵世天中，為梵輔天，其壽四十小劫。第三小劫，光音諸天復有來生梵世天中，為梵眾天，其壽二十小劫。如是漸漸下生欲界天中。時光音諸天，有福盡者，化生為人，飛行自在，無有男女之相；地涌甘泉，味如酥蜜，因試嘗之，遂生味著，失其神通，及以身光。世間大暗，黑風吹海，漂出日月，置須彌山腹，照四天下，乃有晝夜。彼時眾生由耽地味，顏色麤悴；復食自然粳稻，殘穢在身，為欲蠲除，便生二道，成男女根。宿習力故，便生淫欲，夫妻共住。光音諸天後來生者，入母胎中，遂有胎生。時自然粳稻，朝刈暮熟，刈復隨生，米長四寸。後因人多，貪取漸生，糠刈已不生。第四小劫，乃至第二十小劫，皆悉一增一減，名為成劫。（梵語須彌，華言妙高。）



### 丁福保佛學大辭典

【術語】四劫之一。見四劫條。

參照：<a href="/dict/四劫">四劫</a>



### 佛光大辭典

梵語vivarta-kalpa。為四劫之一。據諸經論載，器世間全壞之終，由有情業之增上力故，生微風，成立風、水、金三輪，于金輪上生出諸海山洲（須彌山、七金山、四大洲等），為四王天、忉利天（此二天稱地居天）、人類、傍生等之住處；其次成立夜摩天、兜率天、樂變化天、他化自在天（此四天稱空居天）等，又自空居天至無間地獄，有情次第降生。此等器世間、有情世間形成之時期，即稱為成劫。﹝大毗婆沙論卷一三三、卷一三四﹞（參閱‘四劫’1694）


