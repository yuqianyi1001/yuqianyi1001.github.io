---
title: 禿
source: deerpark.app
---
### 丁福保佛學大辭典

【雜語】說文曰：「無髮也。」經中斥破戒無行之比丘，謂之禿人，又云禿居士。以彼雖剃髮而無出家沙門之行，但是禿頭之俗人禿頭之居士耳。涅槃經三曰：「破戒不護法者名禿居士。」又曰：「為饑餓故發心出家，如是之人名為禿人。」北齊書文宣帝紀曰：「晉陽有沙門乍愚乍智，時人呼阿禿師。」北夢瑣言曰：「高駢謂開元寺十年後當有禿丁數千作亂。」五燈會元曰：「張無盡敘龍安末後句。雲菴罵曰：此吐血禿丁，脫空妄語，不得信。」太平廣記引河東記曰：「夜叉罵經行寺僧行蘊曰：賊禿奴何起妄想之心。」



