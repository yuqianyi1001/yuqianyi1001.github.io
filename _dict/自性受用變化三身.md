---
title: 自性受用變化三身
source: deerpark.app
---

### 丁福保佛學大辭典

【術語】法相宗所立之三身也。佛地論，取唯識論之名。是又開真合應之三身也。一、自性身，即上之法身。二、受用身，此有二。唯為佛與佛之境界。他菩薩不能見聞，佛自受用法樂之佛身。名為自受用身。是大圓鏡智之所變也。又使初地已上之菩薩感見之，使彼受用法樂之佛身。名為他受用身。是平等性智之所現也。此即上之勝應身。三、變化身，對於初地已前菩薩，二乘凡夫及諸趣之眾生變化種種之身使之感見者。即上之劣應身。是成所作智之所現也。佛地論三曰：「佛具三種身：一者自性，二者受用，三者變化。」唯識論十曰：「一自性身，謂諸如來真淨法界，受用變平等所依，離相寂然，絕諸戲論，具無邊際真淨功德，是一切法平等實性，即此自性，亦名法身，大功德法所依止故。二受用身，此有二種：一、自受用，謂諸如來三無數劫修集無量福慧資糧所起無量真實功德，及極圓淨常徧色身，相續湛然，盡未來際，恒常自受用廣大法樂。二、他受用，謂諸如來由平等智示現微妙淨功德身，居純淨土，為住十地諸菩薩眾現大神通，轉正法輪，決眾疑網，令彼受用大乘法樂。合此二身名受用身。三變化身，謂諸如來由成所作智變現無量隨類化身，居淨穢土為未登地諸菩薩二乘異生稱彼機宜現通說法，令各獲得諸利樂事。」與上之三身相對，則如圖。


