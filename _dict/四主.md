---
title: 四主
source: deerpark.app
---

**來源：法相辭典**

<p>★西域記一卷三頁雲：贍部洲地有四主焉：南象主，則暑濕宜象；西寶主，乃臨海盈寶；北馬主，寒勁宜馬；東人主，和暢多人。故象主之國，躁烈篤學，特閒異術；服則橫巾右袒，首則中髻四垂；族類邑居，室宇重閣。寶主之鄉，無禮義，重財賄；短制左衽，斷發長髭；有城郭之居，務殖貨之利。馬主之俗，天資獷暴，情忍殺戮；毳帳穹廬，鳥居逐牧。人主之地，風俗機惠，仁義照明；冠帶右衽，車服有序；安土重遷，務資有類。三主之俗，東方為上，其居室則東闢其戶，旦日則東向以拜。人主之地，南面為尊。方俗殊風，斯其大概。至于君臣上下之禮，憲章文軌之儀，人主之地無以加也。清心釋累之訓，出離生死之教，像主之國其理優矣。</p>

**來源：三藏法數**

<p>﹝出法苑珠林﹞ 四主者，謂世間無輪王應運之時，贍部洲地有四主焉。（梵語贍部，又云閻浮，華言勝金。） 〔一、東人主〕，人主之國，風俗機變，仁義昭明，其地和暢多人，故名人主。 〔二、南象主〕，象主之國，人則躁烈，多習異術，亦能清心釋累，出離生死。其地暑濕宜象，故名象主。 〔三、西寶主〕，寶主之國，人無禮義，惟重財賄。其地臨海，多產寶貝，故名寶主。 〔四、北馬主〕，馬主之國，人則獷暴，情忍殺戮，其地寒勁宜馬，故名馬主。</p>

**來源：丁福保佛學大辭典**

<p>【名數】無輪王時，贍部之一洲，分為四主：一東人主，自雪山以東至於東海，其氣和暢宜人，為人主之國。二南象主，自雪山以南至於東海，暑濕宜象，為象主之國。三西寶主，自雪山以西至於南海，其地臨海多出寶貝，為主寶之國。四北馬主，其地寒勁宜馬，為馬主之國。見西域記一，釋迦方誌上。</p>

**來源：佛光大辭典**

<p>指閻浮提洲之地分封之象主（梵gaja -pati ）、寶主（梵ratna -pati ）、馬主（梵aśva -pati ）、人主（梵nara -pati ）等四主。大唐西域記卷一、釋迦方志卷上等載，轉輪王尚未應運出世時，贍部洲分別為四主所統領：東為人主，自雪山以東至于東海，其氣溫和暢宜人，為人主之國。南為象主，自雪山以南至于南海，暑濕宜象，為象主之國。西為寶主，自雪山以西至于西海，其地臨海，多出寶貝，為寶主之國。北為馬主，自雪山以北至于北海，其地寒勁宜馬，為馬主之國。其中，以東方為上。此四主之說，或即喻指印度、波斯、朔北（月支）、中國等地。蓋印度盛行以象代勞，故宜為象主之地；波斯等西方諸國長于貨殖理財之術，從事交通貿易之業，故宜屬寶主之地；又朔北之民族資性強悍，以騎馬兵戰為事，故宜為馬主之地；而在東方之中國，風俗機慧，仁義昭明，守孔孟之道，行古聖賢之教化，冠帶右衽，車服有序，安土重遷，較之上述三地安和樂利，故宜為人主之地。然起世經中關于閻浮洲部分並未見此種說法，在十二遊經始載此四主之事。或謂此四封土之說，乃由印度古時兵戰所用之象、車、馬、步四部之轉說。﹝法苑珠林卷二、大明三藏法數卷十六、大藏法數卷十九﹞</p>
