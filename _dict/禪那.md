---
title: 禪那
source: deerpark.app
---

### 陳義孝佛學常見辭彙

華譯為思惟修，或靜慮，即住心一境而冥想妙理。



### 三藏法數

梵語禪那，華言靜慮。靜即定，慮即慧也。謂欲求圓覺者，以淨覺心，不取幻化及諸靜相，便能隨順寂滅境界，即是息二邊止，義當中觀。故經云：自他身心所不能及，眾生壽命皆為浮想，此方便者，名為禪那。（息二邊止者，謂不分別生死、涅槃、止息、有無等二邊之相也。）

梵語禪那，華言靜慮。專心歛念，守一不散之謂也。禪有二種：一者世間禪，謂色界、無色界、凡夫所修禪也。二者出世間禪，謂聲聞、緣覺、菩薩所修禪也。



### 丁福保佛學大辭典

【術語】譯曰思惟修。新譯曰靜慮。與禪定同。心定一境而審為思慮者。是為色界所屬之心德，不具欲界之心，離欲界之煩惱，乃可得之。思惟修者，為寄於因之名，一心思惟研修為因，乃得此定心，故名為思惟修，靜慮者就當體而名之，其禪那之體為寂靜而亦具審慮之用，故曰靜慮。靜即定，慮即慧也。定慧均等之妙體曰禪那。次第禪門一上曰：「思惟修者，此可對因。何以故？思惟是籌量之念，修是專心研習之名，故以對修因。」大乘義章十二曰：「上界靜法審觀方成，名思惟修。」俱舍論二十八曰：「依何義故立靜慮名？由是寂靜能審慮故。審慮即是實了知義，如說心在定能如實了知。」同光記十八曰：「由定寂靜慧能審慮。（中略）駄南，此云靜慮，舊云禪。或云禪那，或云持阿那，皆訛也。（中略）婆沙八十三云：靜謂等引，慮謂徧觀，故名靜慮。」（等引為定之異名）。修得此禪那，則死後必生於色界之四禪天。外道為生天而修之。佛者為依此發無漏智而修之。欲成就之。必脫離欲界生得之散心妄念，外道佛法，其揆一也。梵Dhyāna。

參照：<a href="/dict/禪定">禪定</a>

【河名】Jamna Jnmna，在印度。發源西部喜馬拉雅山中。南東流經特里阿固拉阿拉哈巴等處。而會於恒河。長八六○哩。聯以運河。以便灌溉。灌域約一一八○○○方哩。


