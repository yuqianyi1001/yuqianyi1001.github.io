---
title: 四法施
source: deerpark.app
---

**來源：三藏法數**

<p>﹝出寶積經﹞ 法施者，謂如來以此四法施諸眾生，令依此法修證，不起邪見也。 〔一、一切萬物，皆歸無常〕，謂眾生愚惑，不知世間有情、無情等物，悉皆有生有滅，有成有壞，畢竟無常；而反計有常。如來說法，為斷此計，故曰一切萬物，皆歸無常。 〔二、一切所有，悉為苦毒〕，謂眾生愚惑，不知五陰等法，是眾苦之本，計想有樂。如來說法，為斷此計，故曰一切所有，悉為苦毒。（五陰者，色陰、受陰、想陰、行陰、識陰也。） 〔三、一切諸法，皆無有我〕，謂眾生愚惑，不了一切法空，計著有我。如來說法，為斷此計，故曰一切諸法，皆無有我。 〔四、一切有形，悉至於空〕，謂眾生愚惑，不知一切有形相者，終歸於空，反計為有。如來說法，為斷此計，故曰一切有形，悉至於空。</p>

**來源：丁福保佛學大辭典**

<p>【雜語】如來為不使眾生起邪見給與四種之法施也。四法者，萬物皆歸無常，所有悉為苦毒，諸法皆無我，有形悉至空是也。</p>

**來源：佛光大辭典**

<p>指如來為不使眾生起邪見，而施與眾生四種法，令眾生依此四法修行，得證正見。據大寶積經卷一一七載，即：(一)萬物皆歸無常，謂眾生愚惑，無法了知世間有情、無情等物皆有生、滅、成、壞，終歸無常，反執著為常。(二)所有悉為苦毒，謂眾生愚癡，無法了知五陰等法為眾苦之本，而執著為樂法。(三)諸法皆無我，謂眾生愚惑，無法了知一切法皆空，而執著于有我。(四)有形悉至空，謂眾生愚惑，無法了知一切有形相者終歸于空，反執著為有。</p>
