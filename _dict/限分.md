---
title: 限分
source: deerpark.app
---

### 丁福保佛學大辭典

【術語】南山律宗之意，佛之制戒，有深防與限分之二。制戒本為止業因。業因必由三毒。凡夫未能了心性，卒然制之甚難，故約於身口二業而制四重。二業既清淨，則心自沈靜。能見過本。故制四重為道體。是根本制也。更制其餘種類以防四重名為深防。又因過犯尚未窮極，豫加重制，禁微以防著，亦名深防。如比丘尼觸男臂準為重犯等，此二義，初通於四重，則為通義，後就四重各各而論，則為別義。次分限者制意業也。善惡之本緣，無非我倒，依此我倒而結業墮於生死。故各隨其限分而還制其心。故曰心念作。發心作。皆名犯。然諸師多不立此義。戒者但約於身口，於何處明心戒？雖然，身口具非感善惡。依思心而成業道也。但見論中，若制心戒者無得脫者，就其獨頭之心而言也。獨頭之心念忽起緣非，不名為犯。重緣向念得思覺，而不制止（謂之重緣心），故成犯也。此亦有通別之二。通者謂制止一切之邪念，別者如比丘比丘尼於睡眠中漏不淨，則比丘犯僧殘罪，比丘尼犯波逸提罪是也。見戒疏一下，二上，行事鈔上一之一。


