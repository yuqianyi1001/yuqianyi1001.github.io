---
title: 超越三昧
source: deerpark.app
---
### 佛光大辭典

指佛及菩薩能超越上下諸地而隨意入出之三昧。為天台宗所謂觀禪、練禪、薰禪、修禪中之最高境界，故又稱為頂禪。又因于諸法門中能自在入出，故稱自在定。另有超禪、超越禪、超等至等異稱。凡禪定之淺深次第，順次為四禪、四無色、滅盡定；出入禪定時，皆以循此次第為法。如散心之人，不能直接入四無色定，必先入初禪定，順次而入第四禪，後入四無色之初定；又出定亦不得直出，必逆次依此次第而出，此乃聲聞之法。然佛及深位之菩薩則不必依此次第入出，而可由散心直接超入滅盡定，亦可由滅盡定直接超出散心，此超入、超出三昧之法，稱為超越三昧。﹝大智度論卷八十一﹞



### 丁福保佛學大辭典

【術語】凡禪定淺深次第為四禪四無色及滅盡定，出入皆以順此次第為法。例如散心之人，不能直入四無色定，必先入初禪定，順次而入第四禪，後入四無色之初定也。又出定不得直出，必逆次依此次第。是乃聲聞人之法也。然佛及深位之菩薩不必用此次第，得由散心直入滅盡定，得由滅盡定直出散心，謂之超越三昧。智度論八十一曰：「問曰：超越三昧不得超二。又不從散心而入滅盡定。答曰：大小乘法異，不超二者。小乘法中說，菩薩無量福德，智慧深入禪定力故，能隨意超越。」但依小乘有部之說，則許超前二果。



