---
title: 三轉法輪十二行
source: deerpark.app
---
### 丁福保佛學大辭典

【術語】此有二種：一為教之十二，四諦一一有示勸證之三轉而為十二之教法者。二行之十二，三轉一一生眼智明覺四種之智者。若以四諦各別論之，四則有四十八行。眼智明覺者，見道十六心中四法智忍為眼，四法智為智，四類智忍為明，四類智為覺。是就見道而解之。又眼者觀見之義，智者決斷之義，明者照了之義，覺者警察之義（已上二義出婆沙論），又眼以總體之智而名之，智明覺三者，如其次第，以知過現未而名之（慈恩之義），此後一義通於見修無學之三道而解之。婆沙論七十九曰：「眼者謂法忍智，智者謂諸法智，明者謂類忍智，覺者謂諸類智。復次眼是觀見義，智是決斷義，明是照了義，覺是警察義。」法華玄贊七曰：「一一轉令聞法者發生無漏真正慧眼，隨其次第於去來今苦諦之中生智明覺，如是一轉總別四行，三轉諦諦皆有十二行相。然數等故但說三轉十二行相，三轉如次顯示令入見修無學等三。」此二種十二中言十二行。法輪（法華經），十二行相（俱舍論），則以行之十二可為解之本義。天台文句舉教行之二義，俱舍論玄贊則單就行解之佛說三轉法輪經曰：「爾時世尊告五苾芻曰：汝等苾芻，此苦聖諦，於所聞法如理作意，能生眼智明覺。」



