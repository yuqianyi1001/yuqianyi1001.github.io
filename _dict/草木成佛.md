---
title: 草木成佛
source: deerpark.app
---

### 丁福保佛學大辭典

【術語】天台真言兩宗立草木成佛之義。天台於台宗二百題七有草木成佛之論目。依法華經諸法實相，涅槃經佛性體徧之教文，由一色一香無非中道之道理而成立。圓實之意，謂中道佛性，徧於法界，故不隔有情無情，無情已有佛性，豈無成佛之理乎。然如華嚴謂真如隨緣在有情之邊為佛性，在無情之邊為法性。如是差別佛性法性，故不成非情成佛之義。荊溪於金錍論中詳細破之，極論為「木石無心語。生乎小乘。」以其是不知依正不二，色心一如之理，依凡情之迷見，故敢執木石無心也。荊溪釋本經諸法實相之文謂實相必諸法。諸法必十如。十如必十界。十界必身土。身土既為實相，何不能成佛耶？又四明之言，謂：「欲顯真修，須依理性。理非古今，不簡古今。一成一切成，故說無情成佛也。」又真言宗之意，則據大日經所說六大周徧之理而立之。大日經阿闍梨真實智品曰：「我即同心位，一切處自在。普徧於種種，有情及非情。阿字第一命，嚩字名為水，囉字名為火，[合*牛]字名忿怒（風），佉字同虛空。」此中初句我即同心位說識大，後五句說五大，中間之一切處自在等三句，說六大之自在無礙。蓋六大為大日之禮性，周徧於有情非情，故一切草木瓦礫，悉為如來之三昧耶身也。而有情既由於此六大周徧而往生，則非情亦此六大周徧。豈不能成佛耶。故據六大周徧之文，而草木成佛之義成立也。見秘藏記鈔七。


