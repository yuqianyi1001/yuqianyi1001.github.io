---
title: 緣起善巧
source: deerpark.app
---

**來源：法相辭典**

<p>★瑜伽二十七卷十六卷十六頁雲：雲何緣起善巧？謂無明、緣行，行、緣識，識、緣名色，名色、緣六處，六處、緣觸，觸、緣受，受、緣愛。愛、緣取，取、緣有，有、緣生，生、緣老死，乃至招集如是純大苦蘊。是名緣起。若復了知唯有諸法滋潤諸法，唯有諸法等潤諸法，唯有諸行，引發諸行；而彼諸行，因所生故；緣所生故；本無而有，有已散滅，體是無常。是無常故；即是生法、老法、病法、死法、愁悴悲嘆憂苦惱法。是生法故，乃至是惱法故；則名為苦。由是苦故；不得自在，其力羸劣。由是因緣，定無有我。若于如是因緣法中，由如是等種種行相，善巧了達，或無常智，或苦智，或無我智；是名緣起善巧。</p><p>★二解顯揚十四卷六頁雲：雲何緣起善巧？頌曰：知未斷無常因，能生諸果；自相續相似；名緣起善巧。眾生不可得，而有舍續者。由了達甚深四種緣起故。論曰：能善了知從未永斷無常之因，能生諸果，名緣起善巧。謂如經說：此有故彼有；此生故彼生。如其次第。又能善知由從此因，于自相續，生諸果法。謂如經說：非緣餘生而有老死等。又善了知從相似因，生諸果法。謂如經說：身惡行者，能感不喜不樂不愛不可意異熟；身妙行者，能感與上相違可意等異熟。如是等。復次即諸蘊相續，名舍命者及續生者。補特伽羅，性不可得。由善了知四種甚深緣起故。謂不從自生，不從他生，非自他生。非無因生。此中顯示緣起自體，及彼障斷勝利，是名緣起善巧。</p><p>★三解法蘊足論九卷十四頁雲：阿難陀言：雲何智者于緣起善巧？佛言：智者于十二支緣起順逆，如實知見；是緣起善巧。謂如實知見依此有故彼有，此生故彼生。謂無明緣行，行緣識，識緣名色，名色緣六處，六處緣觸，觸緣受，受緣愛，愛緣取，取緣有，有緣生，生緣老死發生愁嘆苦憂擾惱。如是便集純大苦蘊。及如實知依此無故彼無，此滅故彼滅。謂無明滅故行滅。行滅故識滅。識滅故名色滅。名色滅故六處滅。六處滅故觸滅。觸滅故受滅。受滅故愛滅。愛滅故取滅。取滅故有滅。有滅故生滅。生滅故老死愁嘆苦憂擾惱滅。如是便滅純大苦蘊。是名智者于緣起善巧。</p>

**來源：丁福保佛學大辭典**

<p>【術語】十善巧之一。即十二因緣也。</p>
