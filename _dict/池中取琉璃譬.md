---
title: 池中取琉璃譬
source: deerpark.app
---
### 丁福保佛學大辭典

【雜語】涅槃經二曰：「譬如春時，有諸人等，在大池浴，乘船遊戲，失琉璃寶，沒深水中。是時諸人悉共入水求覓是寶，競捉瓦石草木砂礫，各各自謂得琉璃珠。歡喜持出，乃知非真。是時寶珠猶在水中，以珠力故水皆澄清，於是大眾乃見寶珠故在水下，猶如仰觀虛空月形。是時眾中有一智人，以方便力安徐入水，即便得珠。汝等比丘不應如是，修無常苦無我相不淨想等以為實義，如彼諸人各以瓦石草木砂礫而為寶珠。汝等應當善學方便，在在處處常修我想常樂淨想，（中略）如彼智人巧出寶珠。」



