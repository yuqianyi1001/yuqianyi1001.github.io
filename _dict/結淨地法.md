---
title: 結淨地法
source: deerpark.app
---

### 丁福保佛學大辭典

【儀式】行事鈔下二之一曰：「五分諸比丘欲羯磨於一房一角，半房半角，中庭或通結坊間作淨地並聽。若通結，應云此住處共住共布薩，僧今結淨地除某處。」寄歸傳二有五種之淨地：一起心作，初造寺時定基石已，若一苾芻為檢校人，應起如是心，於此一寺或可一房為僧當作淨廚。二共印持，定寺基時若但三人者，應一苾芻告餘苾芻言：諸具壽（比丘之稱）皆可用心印如此處，於此一寺或可一房為僧作淨廚，第二第三應如是說。三如牛臥，其寺屋猶如牧牛處處起臥散漫，房門無有定處，縱不作法此處即成其淨。四故廢處，是久經僧捨廢處，如重來者至舊觸處即為淨。然是不得經宿，越宿即應作法。五秉法作，秉白二羯磨法結界，文如白一羯磨中所說。


