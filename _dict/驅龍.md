---
title: 驅龍
source: deerpark.app
---
### 佛光大辭典

指持戒之阿羅漢依恃戒力，驅逐迦濕彌羅國之毒龍。大毗婆沙論卷四十四（大二七·二三○上）：‘昔此迦濕彌羅國中有一毒龍，名無怯懼，稟性暴惡，多為損害。去彼不遠，有毗訶羅數為彼龍之所嬈惱。寺有五百大阿羅漢，共議入定，欲逐彼龍，盡其神力，而不能遣。有阿羅漢從外而來，諸舊住僧為說上事。時外來者至龍住處，彈指語言：“賢面遠去。”龍聞其聲即便遠去。諸阿羅漢怪而問言：“汝遣此龍，是何定力？”彼答眾曰：“我不入定，亦不起通，但護屍羅，故有此力。我護輕罪，如防重禁，故使惡龍驚怖而去。”’﹝四分律刪繁補闕行事鈔卷上一﹞



### 丁福保佛學大辭典

【故事】持戒之羅漢，依戒力而驅逐毒龍也。婆沙論四十四曰：「昔此迦濕彌羅國中有一毒龍，名無怯懼（梵云阿利那），稟性暴惡，多為損害。去彼不遠，有毘訶彌（譯曰寺），數數為彼龍所嬈惱。寺有五百大阿羅漢，共議入定，欲逐彼龍，盡其神力，不能遣。有阿羅漢自外來，諸舊住僧為說上事。時外來者至龍住處彈指語言：賢回遠去。龍聞其聲即遠去。諸阿羅漢怪問言：汝遣此龍，是何定力？彼答眾曰：我不入定，亦不起通，但護尸羅，故有此力。我護輕罪，如防重禁，故使惡龍驚怖而去。」行事鈔上之一曰：「如驅龍事，五百羅漢，不能逐之。有一羅漢，但以護戒力故，即便驅出。」



