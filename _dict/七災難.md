---
title: 七災難
source: deerpark.app
---

**來源：三藏法數**

<p>﹝出仁王護國經﹞ 七災難者，謂佛為十六大國波斯匿王等而說也。若國土中，有此七種災難，當講讀仁王般若波羅蜜經，其難即滅，萬姓安樂也。（梵語波斯匿，華言勝軍。） 〔一、日月失度難〕，謂日月失其所纏之度，時序不調。或赤日出，或黑日出，或二、三、四、五日出，或日蝕無光，或日輪一重現乃至四五重現，是為日月失度難。 〔二、星宿失度難〕，謂二十八宿及金星、彗星、火星、水星、風星、刀星、南斗北斗等星，各各失其所纏之度，是為星宿失度難。（二十八宿者，角、亢、底、房、心、尾、箕、斗、牛、女、虛、危、室、壁、奎、婁、胃、昴、畢、觜、參、井、鬼、柳、星、張、翼、軫也。） 〔三、災火難〕，謂火災起時，萬姓燒盡，或鬼火、龍火、天火、山神火、人火、樹木火、賊火，如是種種災異，是為災火難。 〔四、雨水變異難〕，謂陰陽不順，大水漂沒，冬雨，夏雪，冬行雷電，夏雨霜雹或雨赤黑等水，或雨土石沙礫，江河逆流，如是種種災異，是為雨水變異難。 〔五、惡風難〕，謂大風起時，山河樹木，一時吹壞，或黑風、赤風、青風、天風、地風、火風，如是種種災異，是為惡風難。 〔六、亢陽難〕，亢，極也。謂天地亢陽炎火洞然，百草枯瘁，五穀不登，如是種種災異，是為亢陽難。（五穀者，禾、麻、黍、菽、麥也。） 〔七、惡賊難〕，謂四方賊來，侵擾境界，或內外賊起，火賊、水賊、風賊、鬼賊，百姓驚惶，刀兵競起，如是種種災異，是為惡賊難。</p>

**來源：丁福保佛學大辭典**

<p>【名數】見七難條。</p><p>參照：<a href="/dict/七難">七難</a></p>
