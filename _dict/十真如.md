---
title: 十真如
source: deerpark.app
---

**來源：法相辭典**

<p>★成唯識論十卷二頁雲：十真如者：一、遍行真如。謂此真如，二空所顯。無有一法而不在故。二、最勝真如。謂此真如，具無邊德；于一切法，最為勝故。三、勝流真如。謂此真如，所流教法，于餘教法，極為勝故。四、無攝受真如。謂此真如，無所系屬；非我執等，所依取故。五、類無別真如。謂此真如，類無差別；非如眼等，類有異故。六、無染淨真如。謂此真如，本性無染；亦不可說後方淨故。七、法無別真如。謂此真如，雖多教法種種安立；而無異故。八、不增減真如。謂此真如，離增減執。不隨淨染，有增減故。即此亦名相土自在所依真如。謂若證得此真如已；現相現土，俱自在故。九、智自在所依真如。謂若證得此真如已；于無礙解，得自在故。十、業自在等所依真如。謂若證得此真如已；普于一切神通作業總持定門，皆自在故。雖真如性，實無差別；而隨勝德，假立十種。雖初地中，已達一切；而能證行，猶未圓滿。為令圓滿，後後建立。</p>

**來源：丁福保佛學大辭典**

<p>【名數】菩薩十地所得之十真如也。一徧行真如，此真如為我法二空所顯，一法無所不在，故名徧行。二最勝真如，此真如具足無邊之德，於一切法為最勝，故名最勝。三勝流真如，此真如所流之教法極為殊勝，故名勝流。四無攝受真如，此真如無所繫屬，非我執等之依所取，故名無攝受。五無別真如，此真如無差別之類，非如眼等之有異類，故名無別。六無染淨真如，此真如本性無染，非後方為淨，故名無染。七法無別真如，此真如多數法種種安立無別異，故名法無別。八不增減真如，此真如離增減之執，非隨淨染而有增減，故名不增減。又名相土自在所依真如，以若證得此真如已，現身相現國土自在故也。九智自在所依真如，若證得此真如已，則於無礙解得自在，故名。十業自在等所依真如，若證得此真如已，則於一切神通之作業陀羅尼定門，皆得自在，故名。真如之性，實無差別，今隨勝德而假立十種。菩薩於初地中已達一切而能證行，然猶未圓滿，故為使圓滿後後建立之。見唯識論十。</p><p>【名數】見真如條。</p><p>參照：<a href="/dict/真如">真如</a></p>
