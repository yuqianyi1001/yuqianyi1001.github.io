---
title: 七種不淨
source: deerpark.app
---
### 佛光大辭典

乃對自他‘身分’貪著所說之七種不淨。即：(一)種子不淨，煩惱業因之內種，與父母遺體之外種，皆為不淨。(二)受生不淨，父母交媾赤白和合之不淨。(三) 住處不淨，于不淨之女體胎處十月。(四)食啖不淨，胎中食母血之不淨。(五)初生不淨，十月生時之腥穢狼籍。(六)舉體不淨，即薄皮之下盡為穢物。(七)究竟不淨，死亡後置于塚間之不淨流溢。



### 三藏法數

﹝出天台四教儀集註﹞ 謂修行之人，恐於自他身分，而起貪著，妨於正道，故令假作此不淨之想，破其著心。故有七種也。 〔一、種子不淨〕，種子有二：一內種，謂人之身從昔煩惱業因而生。二外種，謂此身受父母遺體而生，故名種子不淨。 〔二、受生不淨〕，謂人之生，父母交遘，赤白和合，以成其身，故名受生不淨。 〔三、住處不淨〕，謂女人之體，是不淨聚，處胎十月，居生熟二臟之間，故名住處不淨。（生熟二藏者，謂初受飲食為生，飲食變壞為熟也。） 〔四、食噉不淨〕，謂處於胎中，唯食母血以資其身，故名食噉不淨。 〔五、初生不淨〕，謂十月滿足，頭向產門，流血淋漓，腥穢狼籍，故名初生不淨。 〔六、舉體不淨〕，謂此身薄皮所覆，從頭至足，純是穢物，故名舉體不淨。 〔七、究竟不淨〕，謂業盡報終，捐棄塚間，如朽敗木；大小不淨，流溢於外，胖脹爛壞，骨肉縱橫，故名究竟不淨。（大小者，如以身為大，四肢為小之類也。）



### 丁福保佛學大辭典

【名數】於自他之身分起貪著，妨正道，故為此七種想破著心也：一、種子不淨，煩惱業因之內種，父母遺體之外種，皆為不淨。二、受生不淨，父母交媾赤白和合之不淨。三、住處不淨，於不淨之女體，胎處十月者。四、食噉不淨，胎中食母血之不淨。五、初生不淨，言十月滿足初生時之腥穢狼籍。六、舉體不淨，薄皮之下，皆為穢物。七、究竟不淨，業盡報終，捐棄於塚間之不淨流溢。



