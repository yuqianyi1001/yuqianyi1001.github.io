---
title: 文殊出現
source: deerpark.app
---
### 丁福保佛學大辭典

【雜語】華嚴經菩薩住處品曰：「東方有處，名清涼山，從昔以來諸菩薩眾於中止住。現有菩薩文殊師利，與其眷屬諸菩薩眾一萬人俱，常在其中而演說法。」寂調音所問經曰：「東方去此過萬佛土，有世界名曰寶住，佛號寶相如來應供正徧知。今現在，文殊師利為彼諸菩薩摩訶薩如應說法。」文殊師利法寶藏陀羅尼經曰：「爾時世尊告金剛密迹主菩薩言；我滅度後於此贍部洲東北方有國名大振那，其國中有山號曰五頂，文殊師利童子遊行居止，為諸眾生於中說法。」文殊師利般涅槃經曰：「佛告跋陀波羅菩薩：文殊師利有大慈心，生舍衛國多羅聚落梵德婆羅門家，來我所出家學道，住首楞嚴三昧，以此三昧力出現於十方，佛滅後經四百五千歲於其本生處入滅。」



