---
title: 六入
source: deerpark.app
---
### 佛光大辭典

又作六處。指眼、耳、鼻、舌、身、意等六根，或色、聲、香、味、觸、法等六境。六根為內之六入，六境為外之六入，總稱十二入，亦作十二處。入者，涉入、趨入之義；處者，所依之義。此六根六境互相涉入而生六識，故稱入；六根六境為生六識之所依，故稱處。﹝大乘義章卷四、法界次第卷中之下﹞



### 三藏法數

﹝出法界次第﹞ 入，即趣入之義。謂六根為六識所依，能入六塵，故名六入。 〔一、眼入〕，謂眼根為識所依，能入於色，故名眼入。 〔二、耳入〕，謂耳根為識所依，能入於聲，故名耳入。 〔三、鼻入〕，謂鼻根為識所依，能入於香，故名鼻入。 〔四、舌入〕，謂舌根為識所依，能入於味，故名舌入。 〔五、身入〕，謂身根為識所依，能入於觸，故名身入。 〔六、意入〕，謂意根分別五塵，能入於法，故名意入。

六入者，即六根也。謂四七日後，六根漸漸增長，滿足此之六根，能入諸塵，故名為入，是為胎中現在果也。（六根者，眼根、耳根、鼻根、舌根、身根、意根也。）

謂從名色已後，至第六箇七日，名髮毛爪齒位，第七七日，名具根位，六根開張，有入六塵之用，是名六入。（六根者，眼根、耳根、鼻根、舌根、身根、意根也。六塵者，色塵、聲塵、香塵、味塵、觸塵、法塵也。）



### 陳義孝佛學常見辭彙

眼入色、耳入聲、鼻入香、舌入味、身入觸、意入法。六入是六根的別名，入是涉入之義，謂根境互相涉入。



### 丁福保佛學大辭典

【名數】眼耳鼻舌身意之六根，又色聲香味觸法之六境，舊曰六入，新曰六處，即十二入十二處也。六境為外之六入，六根為內之六入。十二因緣中之六入為內之六入，即六根也。入為涉入之義，六根六境互涉入而生六識，故名處。處為所依之義，六根六境為生六識之所依，故名處。大乘義章四曰：「言六入者，生識之處，名之為入。」法界次第中之下曰：「眼等六情是名六入。」



