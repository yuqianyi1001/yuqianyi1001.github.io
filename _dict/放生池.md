---
title: 放生池
source: deerpark.app
---

### 丁福保佛學大辭典

【雜名】放當死之魚介，施食施法之池也。本依金光明經所說流水長者之緣，天台智者始立此法。佛祖統紀三十三曰：「放生，光明經述流水長者救魚十千天子報德，此緣起也。智者買斷[竺-二+扈]梁，悉罷江上采捕，此立法也。赴計詡獄中之難，報修善堂上之恩，此顯驗也（此三事并見智者紀）。唐肅宗乾元二年詔天下置放生池，凡八十一所（顏真卿為碑）。本朝真宗天禧元年詔復天下放生池。沿江淮州郡上下水五里並禁采捕（二事并見通塞志）。慈雲奏西湖為放生池，以四月八日會郡人縱魚鳥。法智於南湖以佛生日放魚鳥祝聖人壽，樞密劉均奉勅撰碑。此皆放生之梗概也。」陔餘叢考三十三曰：「唐乾元中命天下置放生池八十一所。顏魯公碑云：環地為池，周天布澤。動植依仁，飛潛受護。宋天禧中王欽若奏以杭州西湖為祝聖放生池。郡守王隨記之。東坡奏西湖不可廢者五，此其一也。其狀云：郡人數萬會於湖上，所活羽毛鱗介以百萬數。然考藝文類聚，梁元帝時，荊州有放生亭碑，則唐以前已有之。又南史梁武時，謝微為放生文，見賞於世。蓋梁武帝奉佛戒殺，至以麵為犧牲，則放生起於是時無疑。」


