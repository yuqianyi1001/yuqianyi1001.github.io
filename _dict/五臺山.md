---
title: 五臺山
source: deerpark.app
---
### 丁福保佛學大辭典

【地名】四大名山之一。清一統志一百十四曰：「五臺山在五臺縣東北一百八十里西北距繁峙縣一百三十里。水經注，山五巒巍然，故謂之五臺。其中南臺去中臺八十里，臺高三十里，頂周二里。金蓮日菊佛缽華燦發如錦，亦名錦繡峰，世傳文殊菩薩示現之處。」華嚴經疏曰：「清涼山者，即代州雁門五臺山也。」賢首華嚴傳一曰：「案此經（華嚴經）菩薩住處品云：東北有菩薩住處，名清涼山。現有菩薩，名文殊師利，與二萬菩薩常住說法，故今此山下有清涼府，山南面小峰有清涼寺，一名五臺山。五山最高，其上並不生森林，以與積土同，故謂之臺。山周迴四百餘里，東連恒岳，中臺上有大華池，湛然清徹，間有微感。又有精屋石塔，北臺上有鐵浮圖二，並舍利及文殊形像。（中略）昔北齊日大敞玄門於此山中置伽藍二百餘所。又割恒定等八州稅，以供山眾衣藥之資。（中略）山去京一千六百里，代州界也。地居邊境，寒烈特甚，故四月已前，七月已後，堅冰積雪，暠皓彌布。非盛夏之日登踐無由。」蔣維喬中國名勝第十三種五臺山弁言曰：「五臺山在山西五臺縣東北一百二十里，亦名清涼山，相傳為文殊菩薩道場。五峰環抱，頂無林木，有如壘土之臺，故名。夏時飛雪，曾無炎暑，故曰清涼。山左鄰恒嶽，右瞰滹沱，週五百餘里，狀如蓮華。東南西北四臺，皆自中臺發脈，群峰聯屬，勢若游龍。叢林大剎，皆在中臺之下。僧侶分為青衣僧黃衣僧，青衣僧即尋常之僧人，皆著青衣，黃衣僧則喇嘛也。各有著名十大寺，如顯通、塔院、圓照、廣宗、殊像、碧山、南山、鳳林、金閣、靈境等寺，青衣所住持也。菩薩頂、玉花池、金剛窟、鎮海、羅睺、普安、三泉、七佛、壽寧、臺麓等寺，喇嘛所住寺也。喇嘛中有扎薩克，居菩薩頂真容院，由西藏達賴喇嘛派來，六年一任，約束眾喇嘛，職位頗尊。青衣僧則由各寺公舉會長，處理公共之事。蒙古王公每歲朝山，布施甚多。聞紀元後以關外道途不靜，來者較少。然香火猶盛。內地僧俗二眾，夏時朝山者，亦繹絡於途。」



