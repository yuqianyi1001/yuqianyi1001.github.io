---
title: 六大煩惱
source: deerpark.app
---

**來源：丁福保佛學大辭典**

<p>【名數】一，貪煩惱，染著為性，生苦為業。二，瞋煩惱，憎恚為性，不安與惡行之所依為業。三，痴煩惱，於諸理事迷闇為性，一切諸惑之所依為業。四，慢煩惱，恃己於他高舉為性，生苦為業。五，疑煩惱，於諸諦理猶豫為性，能障信心為業。六，惡見煩惱，顛倒推求之惡慧為性，能障善見而生苦為業。此惡見之中有五種：一身見，固執實我也。二邊見，偏執我之斷常也。三邪見，撥無因果之理也。四見取見，固執自己之惡見也。五戒禁見，固執非理之戒禁也。因而合之則為六煩惱，開之則為十煩惱。是為諸惑中之根本，餘惑以之為體為所依而生，故名之為本惑，亦名為根本煩惱。台家分之為利鈍之二使，前五煩惱為五鈍使，後五惡見為五利使。見唯識論六，百法問答鈔一。</p>
