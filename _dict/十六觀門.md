---
title: 十六觀門
source: deerpark.app
---

**來源：陳義孝佛學常見辭彙**

<p>觀無量壽經所說的十六觀，因乃是往生西方極樂世界的門戶，所以叫做十六觀門。見十六觀條。</p>

**來源：三藏法數**

<p>﹝出觀無量壽佛經﹞ 韋提希夫人願生西方極樂世界，兼為未來世眾生欲往生者，請佛世尊說其修行之法。故佛令其觀彼依正之境，托境顯性，了境唯心，即得往生。此十六觀門所以說也。（梵語韋提希，華言思惟。依正者，依即阿彌阤佛所依之土，正即阿彌阤佛相好之身也。） 〔一、日觀〕，謂正坐西向，諦觀落日，令心堅住，專想不移；見日欲沒，狀如懸鼓，既見日已，閉目開目，皆令明了，是名日觀。 〔二、水觀〕，謂作水想，想水成已，當作冰想，既見冰已，作琉璃想，此想成已，見琉璃地內外映徹，是名水觀。（梵語琉璃，華言青色寶。） 〔三、地觀〕，謂前想成時，開目閉目，不令散失，如此想者，即名麤見極樂國地。見已分明，是名地觀。 〔四、寶樹觀〕，謂作七重行樹想，一一樹，高八千由旬，七寶映飾，珠網覆上。行行相當，葉葉相次，生諸妙華，成七寶果。其葉千色，有大光明，照映三千世界，十方國土，悉於中現，是名樹觀。（梵語由旬，華言限量。有八十六、十四、十里三等之不同。七寶者，金、銀、琉璃、玻璃、硨磲、碼瑙、赤真珠也。三千者，大千、中千、小千也。十方者，四方四維上下也。） 〔五、八功德水觀〕，八功德水者，一澄淨、二清冷、三甘美、四輕軟、五潤澤、六安和、七除患、八增益也。謂想極樂國土有八池水，一一池水，從如意珠王生，分為十四支，一一支作七寶妙色，黃金為渠，雜色金剛以為底沙。一一水中，有六十億七寶蓮華，一一華，團圓正等十二由旬。其摩尼水，流注華間，演說苦空無常無我諸波羅蜜微妙法音。其八池水，皆具八種功德，是名八功德水觀。（梵語摩尼，華言如意。苦者，謂由五陰之身，而受生死逼迫等苦也。空者，謂此身由四大假合而成，畢竟不有也。無常者，謂此身等終歸壞滅也。無我者，謂四大各離，何者是我也？梵語波羅蜜，華言到彼岸。） 〔六、總觀〕，謂眾寶國土，一一各有五百億寶樓，樓中有無量諸天，作眾妓樂；又有樂器懸處虛空，如天寶幢，不鼓自鳴。此眾音中，皆悉念佛、念法、念僧。此想成已，名見極樂世界寶樹、寶地、寶池，是為總觀。 〔七、華座觀〕，謂當作七寶蓮華想，一一華葉，作百寶色，縱廣二百五十由旬；一一華葉，有百億摩尼珠王，以為映飾，放千光明。毗楞伽寶以為其臺，臺上有四寶幢，幢上寶幔，如夜摩天宮，是名華座觀。（毗楞伽，梵語具云釋迦毘楞伽，華言能勝。梵語夜摩，華言善時分。） 〔八、像觀〕，像即佛像，謂欲想彼佛，先當想像，如閻浮檀金色，坐彼華上，見像坐已，心眼得開，明見極樂國土，七寶莊嚴寶地寶池，寶樹行列，復想一大蓮華，在佛左邊；一大蓮華，在佛右邊。觀世音、大勢至二菩薩坐左右華上，皆放光明，一一樹下，亦有三蓮華，各有一佛、二菩薩像，遍滿彼國，此想成已，是名像觀。（梵語閻浮，華言勝金，樹名。其樹林中有河，河底有金沙，名曰閻浮檀金也。） 〔九、佛真身觀〕，謂觀無量壽佛身相光明，身如百千萬億夜摩天閻浮檀金色。佛身高六十萬億那由他由旬。眉間白毫，右旋宛轉，如五須彌山。佛眼如四大海水，青白分明。身諸毛孔，流出光明，如須彌山。彼佛圓光，如百億三千大千世界。於圓光中，有百萬億那由他恒河沙化佛，有眾多化菩薩，以為侍者。無量壽佛，有八萬四千相，一一相有八萬四千隨形好；一一好，復有八萬四千光明；一一光明，遍照十方世界。欲觀無量壽佛者，從一相好入，但觀眉間白毫，極令明了。見眉間白毫者，八萬四千相好，自然當現。見無量壽佛者，即見十方無量諸佛，是名佛真身觀。（梵語那由他，亦云阿廋多，華言萬億。梵語須彌，華言妙高。） 〔十、觀世音觀〕，謂想觀世音菩薩，身長八十萬億那由他由旬，身紫金色，頂有肉髻，項有圓光，其圓光中，有五百化佛，一一化佛，有五百化菩薩，無量諸天以為侍者。舉身光中，五道眾生一切色相，皆於中現。毗楞伽寶以為天冠，冠中有一立化佛，高二十五由旬。菩薩面如閻浮檀金色，眉間毫相，流出八萬四千種光，光有無量化佛，一一化佛，有無數化菩薩以為侍者。臂如紅蓮華色。手掌作五百億雜蓮華色。一一指端，有八萬四千畫，猶如印文。以此寶手，接引眾生。足下有千輻輪相，其餘身相，眾好具足，如佛無異。唯頂上肉髻，及無見頂相，不及世尊，是名觀世音觀。（五道者，天道、人道、餓鬼道、畜生道、地獄道也。） 〔十一、大勢至觀〕，謂想大勢至菩薩，身量大小，亦如觀世音菩薩。圓光面各百二十五由旬，舉身光明，照十方國，作紫金色。有緣眾生，皆悉得見。但見此菩薩一毫孔光，即見十方無量諸佛淨妙光明，是故號為無邊光。以智慧光，普照一切，令離三塗，得無上力，是故號為大勢至菩薩。天冠有五百寶華，一一寶華，有五百寶臺，十方佛國廣長之相，皆於中現。於肉髻上，有一寶瓶，盛諸光明，普現佛事。餘諸身相，如觀世音，等無有異，是名大勢至觀。（三途者，刀途、血途、火途也。） 〔十二、普想觀〕，謂前想成已，當起自心生於西方極樂世界，於蓮華中結跏趺坐，作蓮華合想。作蓮華開想，蓮華開時，有五百色光來照身想，作眼目開想，見佛、菩薩滿虛空中，水鳥樹林及與諸佛所出音聲，皆演妙法。見此事已，名見無量壽佛極樂世界，是為普想觀。 〔十三、雜想觀〕，謂若欲至心生西方者，先觀丈六佛像，在池水上。阿彌阤佛神通如意，於十方國變現自在。或現大身，滿虛空中。或現小身，丈六八尺。所現之形，皆真金色，圓光化佛，及寶蓮華，如上所說。觀世音及大勢至，於一切處，身同眾生，但觀首相，知是觀世音，知是大勢至，是名雜想觀。（梵語阿彌阤，華言無量壽。） 〔十四、上輩生觀〕（此觀於上品中，又分上中下三品）上輩上品上生者，謂欲生彼國，當發三心：一者至誠心，二者深心，三者迴向發願心。具三心者，必生彼國。復有三種眾生，當得往生，一者，慈心不殺，具諸戒行；二者，讀誦大乘方等經典；三者，修行六念，迴向發願，願生彼國。此人精進勇猛，故阿彌阤佛與觀世音、大勢至無數化佛，百千比丘，執金剛臺，至行者前。阿彌阤佛放大光明照行者身，與諸菩薩授手迎接。行者自見其身，乘金剛臺，隨從佛後，如彈指頃，往生彼國。生彼國已，見佛聞法，即得悟無生法忍也。上輩上品中生者，謂能於第一義，心不驚動，深信因果，不謗大乘，以此功德，求生極樂國土。命欲終時，阿彌阤佛與觀世音、大勢至，無量大眾，持紫金臺，至行者前，授手迎接，行者自見坐紫金臺，合掌讚佛，如一念頃，即生彼國七寶池中，佛及菩薩俱時放光，照行者身；經於七日，得無生忍也。上輩上品下生者，謂亦信因果，不謗大乘，但發無上道心，以此功德，求生樂國，命欲終時，阿彌阤佛及觀世音、大勢至，與諸菩薩，持金蓮華，來迎行者。坐已，華合，即生七寶池中，七日乃得見佛。三七日後，於諸佛前，聞甚深法，經三小劫，住歡喜地也。（六念者，謂念佛、念法、念僧、念天、念施、念戒也。梵語比丘，華言乞士。無生法忍者，謂一切法本來不生，於此法中，而能忍可印證也。劫，梵語具云劫波，華言分別時節。小劫者，謂人壽八萬四千歲時，百年減一歲，如是減至十歲，又增至八萬四千歲，此一增一減，為一小劫也。） 〔十五、中輩生觀〕（此觀於中品中，亦分上中下三品）中輩中品上生者，謂受持五戒及八戒齋，不造五逆，無眾過患，以此善根，求生極樂世界，命欲終時，佛與比丘放金色光，至其人所，演說苦空無常無我，讚歎出家，得離眾苦。行者歡喜，自見己身坐蓮華臺，合掌為佛作禮，即得往生極樂世界。蓮華尋開，聞眾音聲，讚歎四諦，即得阿羅漢道也。中輩中品中生者，謂若一日一夜，持八戒齋，或持沙彌戒，或持具足戒，威儀無缺，以此功德，求生極樂世界，命欲終時，見阿彌阤佛放金色光，持七寶蓮華，至行者前，授手迎接，行者自見坐蓮華上，蓮華即合，生寶池中。七日華敷，合掌歎佛，聞法歡喜，得須阤洹，經半劫已，成阿羅漢也。中輩中品下生者，謂或有眾生，孝養父母，行世仁慈。此人命欲終時，遇善知識，為其廣說佛國樂事，亦說四十八願。聞已命終，即生西方極樂世界。經七日已，遇觀世音、大勢至，聞法歡喜，得須阤洹。過一小劫，成阿羅漢也。（五戒者，不殺、不盜、不邪婬、不妄語、不飲酒也。八戒齋者，不殺、不盜、不邪婬、不妄語、不飲酒、不坐臥高廣大床、不著華鬘衣、不觀聽歌舞戲樂、并過中不食也。五逆者，弒父、弒毋、弒阿羅漢、出佛身血、破和合僧也。四諦者，苦諦、集諦、滅諦、道諦也。梵語阿羅漢，華言無學。沙彌戒即十戒也。具足戒即二百五十戒也。梵語須阤洹，華言預流。四十八願者，一、願我剎中，無地獄餓鬼畜生；二、願我剎中，無有女人；三、願我剎中，人欲食時，百味具足；四、願我剎中，人所欲衣服，隨念即至；五、願我剎中，自地至虛空，皆有百寶宮殿；六、願我剎中，人心相愛敬，無有憎嫉；七、願我剎中，人無有淫泆愚癡；八、願我剎中，人同一善心，無有他念；九、願我剎中，人皆不聞不善之名；十、願我剎中，人知身如幻，無貪著心；十一、願我剎中，天人形容，一類金色；十二、願十方世界，蜎飛蠕動，皆得為人；十三、願十方諸天人民，皆作緣覺、聲聞；十四、願我剎中，人壽命無量；十五、願我剎中，人所受快樂，皆如漏盡比丘；十六、願我剎中，人住正信位，離顛倒想；十七、願我剎中，人說經行道，十倍於佛；十八、願我剎中，人盡通宿命；十九、願我剎中，人盡得天眼；二十、願我剎中，人盡得天耳；二十一、願我剎中，人得他心智；二十二、願我剎中，人盡得神足通；二十三、願十方眾生，聞我名號，皆生我剎；二十四、願我頂中光明，勝如日月百千萬倍；二十五、願一切幽暗眾生，皆睹光明，來生我國；二十六、願十方眾生，蒙我光明，觸其身者，過諸天人；二十七、願十方眾生，願生我國者，命終時，迎歸我國；二十八、願十方眾生，繫念於我一晝夜者，必生我剎；二十九、願十方眾生，十聲念我名號，必生我剎，除五逆謗法者；三十、願十方眾生，前世作惡，聞我名號，壽終徑生我國；三十一、願十方眾生，禮我名號，感諸天人，莫不致敬；三十二、願十方女人，聞我名號，壽終之後，不復為女；三十三、願十方眾生，生我剎者，即補佛處；欲往他方設化，我以威力助往；三十四、願我剎中，人欲往他方者，如其所願；三十五、願剎中菩薩，欲往他方供養諸佛，一食之頃，即可遍至；三十六、願剎中菩薩，欲往十方供養諸佛既遍，是日未午，即還我剎；三十七、願剎中菩薩，誦經說法，必得辯才智慧；三十八、願剎中菩薩，能演說法，其智慧辯才，不可限量；三十九、願剎中菩薩，其身紫磨金色，與佛無異；四十、願剎中菩薩，欲於寶樹中，見十方佛剎，即時應現；四十一、願剎中菩薩，雖少功德，亦能見我道場，樹高四千由旬；四十二、願剎中一切天人，悉皆形色殊特，得天眼者，不辨名數；四十三、願我剎中人，所欲聞法，自然得聞；四十四、願剎中菩薩，頂中皆有光明，無異於佛；四十五、願他方菩薩，聞我名號，皆得解脫三昧；四十六、願他方菩薩，聞我名號，皆得成佛，常見一切諸佛；四十七、願他方菩薩，聞我名號，即得不退轉地；四十八、願他方菩薩，聞我名號，即得無生忍，於諸佛法，永不退轉也。） 〔十六、下輩生觀〕（此觀於下品中，亦分上中下三品）下輩下品上生者，謂或有眾生，作諸惡業，雖不謗經，多造惡法，無有慚愧。命欲終時，遇善知識，為說大乘十二部經首題名字，除卻千劫極重惡業；復教合掌稱南無阿彌阤佛。稱佛名故，除五十億劫生死之罪。爾時彼佛，即遣化佛及化菩薩，至行者前，授手迎接。行者即見化佛光明，遍照其室，即便命終，乘寶蓮華，生寶池中。經七七日，蓮華乃敷，二大菩薩放大光明，為說甚深十二部經。聞已信解，發無上道心，經十小劫，得入初地也。下輩下品中生者，謂或有眾生，毀犯五戒八戒及具足戒，不淨說法，無有慚愧；以惡業故，應墮地獄。命欲終時，地獄眾火，一時俱至。遇善知識，以大慈悲，即為讚說阿彌阤佛十力威德，廣讚彼佛光明神力。此人聞已，除八十億劫生死之罪，地獄猛火化為清涼之風，吹諸天華，華上皆有化佛、菩薩，迎接此人。如一念頃，即得往生七寶池中蓮華之內。經於六劫，蓮華乃敷，二大菩薩以梵音聲為說大乘甚深經典，應時即發無上道心也。下輩下品下生者，謂或有眾生，作不善業，五逆十惡，具諸不善，應墮惡道，受苦無窮。臨命終時，遇善知識，為說妙法，教令念佛。彼人苦逼，不遑念佛。善友告言：汝若不能念彼佛者，應稱無量壽佛。如是至心，令聲不絕，具足十念，於念念中，除八十億劫生死之罪，見金蓮華，猶如日輪，住其人前。如一念頃，即生極樂世界。滿十二大劫，蓮華乃開，二大菩薩以大悲音聲，為其廣說諸法實相，除滅罪法，即發菩提之心也。（十二部經者，一契經、二重頌、三諷頌、四因緣、五本事、六本生、七希有、八譬喻、九論議、十無問自說、十一方廣、十二授記也。梵語南無，華言皈命。初地者，謂十地中初歡喜地也。十力者，知是處非處智力、知過現未來業報智力、知諸禪解脫三昧智力、知諸根勝劣智力、知種種解智力、知種種界智力、知一切至處道智力、知天眼無礙智力、知宿命無礙智力、知永斷習氣智力也。十惡者，一殺生、二偷盜、三邪媱、四妄語、五兩舌、六惡口、七綺語、八貪欲、九瞋恚、十邪見也。十念者，以十稱佛號為一念，十念即百稱佛號也。大劫，總成住壞空四中劫，為一大劫也。）</p>

**來源：丁福保佛學大辭典**

<p>【術語】十六觀者，往生西方極樂之門戶，故云十六觀門。</p><p>真言準於顯教九次第定之須逆觀，就無盡法界與無餘眾生界，立十六觀門。無盡法界有八門：以一切心為一心（順觀），以一心為一切心（逆觀），以一心為一心（三門），以一切心為一切心（四門），以一切門為一門（五門），以一門為一切門（六門），以一門為一門（七門），以一切門為一切門（八門），其中心以所入之體而名，門以能入之教而名。無餘眾生界有八門，如上。無盡法界為一法界門，而觀諸佛法界。無餘眾生界為多法界，而觀九界差別之迷境。出大日經疏三，演密鈔四。</p>

**來源：佛光大辭典**

<p>(一)指依觀無量壽經所載十六觀，為往生西方極樂之十六觀門。（參閱‘十六觀’396）</p><p>(二)密宗依顯教九次第定之順逆觀，就無盡法界與無餘眾生界之說，而立十六觀門。如菩薩修禪時，于九次第定中逆順出入定散超間，奮迅遊戲無不自在。諸如來漸次證入大悲藏發生三摩地，亦復如是，或觀無盡法界，以一切心為一心，以一切門為一門；或觀無餘眾生界，以一心為一切心，以一門為一切門。無盡法界之八門：以一切心為一心（順觀），以一心為一切心（逆觀），以一心為一心，以一切心為一切心，以一切門為一門，以一門為一切門，以一門為一門，以一切門為一切門；其中，心以所入之體而名，門以能入之教而名。無餘眾生界之八門，如上。無盡法界為一法界門，而觀諸佛法界；無餘眾生界為多法界，以觀九界差別之迷境。﹝大日經疏卷三﹞</p>
