---
title: 對在家送喪
source: deerpark.app
---
### 丁福保佛學大辭典

【儀式】比丘除其父母外，不許送在家人之喪，但為施無常助道念，則不在此限。善見律十一曰：「若檀越作是言：今某國王某檀越喪今葬，請比丘送喪，不得去。若比丘自念言：我往看彼葬，觀無常，因此故我得諸道果，如此去無罪。」送父母之喪者，如佛擔父棺，則為報恩也。檀越來為死者請誦經咒願，可至葬所者，此固為比丘化方之一端。可如出家眾之葬法，於在家者之葬處，誦無常經為死者咒願，為生者澍法雨也。梵網經下曰：「父母兄弟和上阿闍梨亡滅之日，及三七日，乃至七七日，亦應讀誦講說大乘經律齋會求福。」



