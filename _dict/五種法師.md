---
title: 五種法師
source: deerpark.app
---

### 陳義孝佛學常見辭彙

受持法師、讀經法師、誦經法師、解說法師、書寫法師。



**來源：三藏法數**

﹝出法華文句﹞ 法者軌則也，師者匠也。法雖可軌，體不自弘，弘之在人。是故五種弘經之人，皆得稱為法師也。 〔一、受持〕，信力故，受念力故，持謂於如來言教，以堅固深信受之，於己憶持不忘，是為受持法師。 〔二、讀經〕，對文曰讀，謂正心端坐，目睹經文，口宣句讀，是為讀經法師。 〔三、誦經〕，背文曰誦，謂習讀既熟，不須對文自然成誦，是為誦經法師。 〔四、解說〕，謂聖教之義難解，若能分明解釋，訓授於人，是為解說法師。 〔五、書寫〕，謂於諸佛經典，若能書寫廣傳，流通大法，是為書寫法師。



### 丁福保佛學大辭典

【名數】一受持，二讀經，三誦經，四解說，五書寫，為此五種弘通法華者，謂之五種法師。法華經法師品曰：「若復有人受持讀誦解說書寫妙法華經。」

【名數】法華經法師品所說：一、受持法師，憶持而不忘者。二、讀經法師，正心端坐，目覩經，口宣句讀者。三、誦經法師，習讀既熟，不對文自然能誦者。四、解說法師，解說文句而授人者。五、書寫法師，書寫經文而廣流布於世者。經曰：「若復有人受持讀誦解說書寫妙法華經乃至一偈，於此經卷敬視如佛，種種供養華香。（中略）合掌恭敬，藥王當知是諸人等已會供養十萬億佛，於諸佛所成就大願，愍眾生故生於此人間。」文句八上曰：「此品五種法師：一受持，二讀，三誦，四解說，五書寫。法者規則也，師訓匠也，法雖可規，體不自弘，通之在人。五種通經皆得稱師。」



### 佛光大辭典

能弘揚道法之五種法師。又作五法師。即：(一)受持法師，謂于如來之言教經論能堅固深信受之，又能憶持而不忘者。(二)讀經法師，能正心端坐，眼觀經文而宣讀者。(三)誦經法師，于經能背誦而不須對文者。(四)解說法師，能教授並解說經中之文句者。(五)書寫法師，能書寫經文而流布廣傳于世者。

另于大智度論卷五十六列舉出：信力故受、念力故持、看文為讀、不忘為誦、宣傳為說、難曉須釋等六種法師。又根據梵文本法華經法師品所列舉者，有：受持（梵dhārayiṣyanti）、說話（梵vācayiṣyanti）、解說（梵prakāśayiṣyanti）、親近（梵saṃgayiṣyanti）、書寫（梵likhiṣyanti）、記憶（梵anusmariṣyanti）、睹見（梵vyavalokayiṣyanti）等，稱為七種法師。﹝法華經法師品、法華文句卷八上、法華疏私記卷八本、法華疏慧光記卷五十二﹞（參閱‘六種法師’1303、‘法師’3378）


