---
title: 雜染
source: deerpark.app
---
### 佛光大辭典

梵語saṃkleśa。音譯作僧吉隸爍。系指有漏法。‘清淨’之對稱。雜，即間雜、和雜之義；染，是染污法，即指不善及有覆無記之法。通常雜染與染污同義，互為通用；但據成唯識論述記卷二末載，單稱染、染污之際，即指煩惱；而稱雜染之際，則系通于善、惡、無記等三性，為一切有漏法之總稱。

雜染分為三類，稱三雜染，即：(一)煩惱雜染。又作惑雜染。即一切煩惱及隨煩惱之總名。此又分為見所斷、修所斷二種，或欲界系、色界系、無色界系三種，或根本煩惱等十種。(二)業雜染。指從煩惱生，或助煩惱造作身語意三者之業。(三)生雜染。又作苦雜染。依煩惱及業而受生于三界之苦。以上三類依序相當于惑、業、苦三道。或謂三雜染再加障雜染，為四雜染。﹝顯揚聖教論卷一）（參閱‘染污’3840）



### 丁福保佛學大辭典

【術語】一切有漏法之總名。該善惡無記之三性。唯言染，則煩惱局於惡性，言雜染，則與善及無記亦通。以有漏之善無記，與煩惱之惡性雜糅故也。唯識論述記二末曰：「諸有漏法，皆名雜染，非唯染法。梵云僧吉隸爍，此名雜染。若不言僧，即唯染也。」淨土文類證卷曰：「雜染堪忍群萌。」



