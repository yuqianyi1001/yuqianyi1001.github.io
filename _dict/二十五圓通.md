---
title: 二十五圓通
source: deerpark.app
---

### 三藏法數

﹝出楞嚴經﹞ 性體周遍曰圓，妙用無礙曰通。乃一切眾生本有之心源，諸佛菩薩所證之聖境也。而有二十五種者，謂諸菩薩及大羅漢，於六塵六根六識七大各各悟入不同故也。此由阿難，於楞嚴會上，雖聞根塵同源，縛脫無二之旨，而未達圓通本根，請佛開示。如來於是問諸弟子，最初發心方便，令其各各自陳證悟之由，使阿難曉了圓通法門所入之處也。然論圓通，本無優劣。如來令文殊選擇，而唯取觀音耳根者，蓋為此方之人，耳根聰利，聞法易解，當以音聞而為教體，故特取觀音耳根為入道之門也。然不取陳那音聲者，以聲本屬塵，根有聞性。故揀陳那居初，觀音極後，以見取捨之明，亦根塵首尾相貫之意也。（六塵者，色塵、聲塵、香塵、味塵、觸塵、法塵也。六根者，眼根、耳根、鼻根、舌根、身根、意根也。六識者，眼識、耳識、鼻識、舌識、身識、意識也。七大者，地大、火大、水大、風大、空大、見大、識大也。梵語阿難，華言慶喜。文殊，梵語具云文殊師利，華言妙德。） 〔一、音聲〕，音聲即聲塵也。謂憍陳那等，在鹿苑中，聞佛說四諦之法，密悟圓理，了達一切聲塵，本然清淨，無動無靜，皆是常住圓妙之音，於是得入圓通。故云如我所證，音聲為上。（梵語憍陳那，華言已知。四諦者，苦諦、集諦、滅諦、道諦也。） 〔二、色因〕，色因即色塵也。謂優波尼沙陀因多貪欲，佛令作不淨觀。於是觀色身不淨之相，生大厭離。悟諸色性歸於虛空，空色兩忘，本然清淨，於是得入圓通。故云如我所證，色因為上。（梵語優波尼沙陀，華言塵性。） 〔三、香因〕，香因即香塵也。謂香嚴童子，聞如來教，於清淨室修習禪定。見諸比丘，燒沉水香。遂觀此香氣，非木、非空、非煙、非火、即是本然清淨妙香，於是開悟，得入圓通。故云如我所證，香因為上。（梵語比丘，華言乞士。） 〔四、味因〕，味因即味塵也。謂藥王、藥上二法王子等，於無始劫，為世良醫，一切草木金石之味，悉能遍知。承事如來，了知味性非空非有，非即身心，非離身心，皆是本然清淨妙味，從是開悟，得入圓通。故云如我所證，味因為上。（劫，梵語具云劫波，華言分別時節。） 〔五、觸因〕，觸因即觸塵也。謂跋陀婆羅先於威音王佛所，聞法出家，於浴僧時，隨例入室。忽悟水因，既不洗塵，亦不洗體，中間安然，得無所有，妙觸清淨，本來無染，於是得入圓通。故云如我所證，觸因為上。（梵語跋陀婆羅，華言賢守。） 〔六、法因〕，法因即法塵也。謂摩訶迦葉等，因觀世間六塵變壞，悟法性空，遂修滅盡定，以滅意根，受想不起，妙法開明，消滅諸漏，得無生滅，遂入圓通。故云如我所證，法因為上。（梵語摩訶迦葉，華言大飲光。滅盡定者，謂受想心滅，出入息盡，而證此定也。諸漏者，謂由一切煩惱漏落生死也。從憍陳那至迦葉，是於六塵悟入圓通。） 〔七、見元〕，見元即眼根也。謂阿那律陀，初出家時，常樂睡眠，被如來訶責。因是七日不眠，失其雙目。世尊示以金剛三昧，遂得清淨天眼。是故不因眼根，能觀三千世界，猶如掌果，於是悟入圓通。故云如我所證，旋見循元，斯為第一。（梵語阿那律，華言無貧。梵語三昧，華言正受，亦云正定。三千者，大千、中千、小千也。旋見循元者，旋大千之見，循真性之元也。） 〔八、息空〕，息空即鼻根也。謂周利槃特迦於過去世為大法師，秘吝佛法，不肯教人。後感愚鈍，亦以宿有善因，遇佛出家，以根鈍故，憶持如來一句伽陀經，一百日終不能誦。佛令安居，數息攝心，因是觀息出入，剎那生滅之相，豁然無礙，得入圓通。故云如我所證，反息循空，斯為第一。（梵語周利槃特迦，華言繼道。梵語伽陀，華言諷頌。數息者，息即鼻中氣息，謂從一至十，漸漸而數也。梵語剎那，華言一念。反息循空者，反背妄根，循依真空也。） 〔九、味知〕，味知即舌根也。謂憍梵缽提，於過去世，輕弄沙門，有牛[口*司]（音詩）病。佛為遮謗，賜之數珠，令常念佛，清淨心地。又觀舌根，知味之性，非體非物，應念得超世間諸漏，悟入圓通。故云還味旋知，斯為第一。（梵語憍梵缽提，華言牛[口*司]，以其宿世曾作牛王，餘習未除，故食後常虛[口*焦]也。梵語沙門，華言勤息。還味旋知者，謂不著塵味，不隨妄知也。） 〔十、身覺〕，身覺即身根也。謂畢陵伽婆蹉，聞佛說諸世間不可樂事，因行乞食，被刺傷足，舉身疼痛，即反觀覺痛之心，無有痛覺，本自清淨；如是思惟，攝念未久，身心忽空，諸漏虛盡，得入圓通。故云如我所證，純覺遺身，斯為第一。（梵語畢陵伽婆蹉，華言餘習。純覺遺身者，謂覺心純淨，而遺失妄身也。） 〔十一、法空〕，法空即意根也。謂須菩提於曠劫來，心得無礙，蒙佛開示，性覺真空，於是頓入如來寶明空海，圓通境界。故云如我所證，諸相入非，非所非盡，旋法歸無，斯為第一。（梵語須菩提，華言空生。寶明空海者，即如來所證明妙之理，無礙深廣也。非所非盡，旋法歸無者，謂能非之心，所非之相，悉盡無餘；而轉諸法塵，皆歸寂滅也。從阿那律至須菩提，是於五根悟入圓通。） 〔十二、心見〕，心見即眼識也。謂舍利弗於曠劫來，心見清淨，後於路中，逢迦葉波，宣說因緣，從佛出家，於一切法，照了無礙，悟入圓通。故云如我所證，心見發光，光極知見，斯為第一。（梵語舍利弗，華言身子。心見發光，光極知見者，由心見發明，而圓照萬法也。） 〔十三、心聞〕，心聞即耳識也。謂菩薩已曾與恒沙如來為法王子，常用心聞，分別眾生所有知見。若有眾生，修普賢行，分身百千，皆至其處，摩頂擁護，令其成就。心聞圓通，普賢境界。故云我說本因，心聞發明，分別自在，斯為第一。 〔十四、鼻息〕，鼻息即鼻識也。謂孫陀羅難陀，從佛出家，雖具戒律，心多散動。世尊教其觀鼻端白，遂觀鼻中之氣，出入如煙，身心內明，圓洞虛淨，煙相漸消，鼻息成白，心開漏盡，諸出入息，化為光明，照十方界，即得圓通。故云我以消息，息久發明，明圓滅漏，斯為第一。（梵語孫陀羅難陀，華言好愛歡喜。漏盡者，生死之漏斷滅也。明圓滅漏者，真性明了圓融，滅諸有漏也。） 〔十五、法音〕，法音即舌識也。謂富樓那彌多羅尼子，從曠劫來，辯才無礙。世尊知其有大辯才，以音聲輪教其發揚，於是助佛轉輪，成師子吼，悟入圓通。故云我以法音降伏魔怨，消滅諸漏，斯為第一。（梵語富樓那彌多羅尼，華言滿慈，是其父母名，因以稱之。） 〔十六、身戒〕，身戒即身識也。謂優波離，最初隨佛踰城出家，親觀如來六年勤苦，承佛教戒，乃至三千威儀，八萬微細行業，悉皆清淨，身心寂滅，悟入圓通。故云我以執身，身得自在；次第執心，心得通達。然後身心一切通利，斯為第一。（梵語優波離，華言上首。） 〔十七、心達〕，心達即意識也。謂目乾連，聞迦葉波宣說如來因緣深義，即頓發心，得大通達。如來惠其袈裟著身，鬚髮自落。游於十方，無所罣礙。由是神通自在，圓明清淨。故云我以旋湛，心光發宣，如澄濁流，久成清瑩，斯為第一。（梵語目乾連，華言綵菽氏。旋湛，謂旋復澄湛之性也。從舍利弗至目乾連，是於六識悟入圓通。） 〔十八、火性〕，火性即火大也。謂烏芻瑟摩，久遠劫前，性多貪欲。有佛出世，名曰空王。說多婬人，成猛火聚，教其遍觀百骸四支，諸冷煖氣，由是諦觀，神光內凝，化多婬心，成智慧火。因此火光三昧力故，得入圓通。故云我以諦觀身心煖觸，無礙流通，諸漏既消，生火寶焰，證無上覺，斯為第一。（梵語烏芻瑟摩，華言火頭。） 〔十九、地性〕，地性即地大也。謂持地菩薩，於往昔時，普光如來出現於世，曾為比丘，平填道路，造作橋梁，行諸苦行。後世復值毗舍浮佛出現，國王延佛設齋。爾時平地待佛，毗舍如來摩頂告言：當平心地，則世界地一切皆平。因是即得心開，見身微塵及與世界一切微塵，等無差別，即得悟入圓通。故云我以諦觀身界二塵，等無差別，本如來藏，虛妄發塵，塵銷智圓，成無上道，斯為第一。（梵語毗舍浮，華言遍一切自在。如來藏者，即一切眾生本具真如之理藏也。） 〔二十、水性〕，水性即水大也。謂月光童子，往昔劫中，於水天佛所，修習水觀。觀於身中涕唾津液大小便利與世界外諸香水海，水性一同，是時初成此觀，但見其水，未得無身。經無量佛，方得無身，與諸香水海性合真空，無二無別，悟入圓通。故云我以水性一味流通，得無生忍，圓滿菩提，斯為第一。（無生忍者，謂一切諸法本來不生，於此法中，能忍可印證也。梵語菩提，華言道。） 〔二十一、風性〕，風性即風大也。謂琉璃光法王子，往昔劫中，於無量聲佛所，蒙佛開示妙明心體，及說世界眾生，皆是妄緣風力所轉，即於爾時觀此世界及與身心，各有所動，遂即覺了此群動性，來無所從，去無所至，身心發光，洞徹無礙，而入圓通。故云我以觀察風力無依，悟菩提心，入三摩地，斯為第一。（梵語三摩地，華言等持。） 〔二十二、空性〕，空性即空大也。謂虛空藏菩薩，於定光佛所，得無邊身。爾時手執四大寶珠，照明十方，微塵佛剎，化成虛空，身同虛空，不相妨礙，能善入微塵國土，廣行佛事。由是諦觀四大無依，虛空佛國，同一虛妄，於同發明，得入圓通。故云我以觀察虛空無邊，入三摩地，斯為第一。 〔二十三、識性〕，識性即識大也。謂彌勒菩薩，往昔劫中，於日月燈明佛所，而得出家，修習唯心識定。至然燈佛出世，方乃得成無上妙圓識心三昧，了一切如來國土，淨穢有無，皆是我心變化所現，而悟入圓通。故云我以諦觀十方唯識，識心圓明，得無生忍，斯為第一。（梵語彌勒，華言慈氏。） 〔二十四、淨念〕，淨念即根大也。謂大勢至菩薩等，往昔劫中，於超日月光佛所，修念佛三昧，收攝六根，定心念佛，由是不假方便，自得心開，悟入圓通。故云我無選擇，都攝六根，淨念相繼，得三摩地，斯為第一。（從烏芻瑟摩至勢至，是於七大悟入圓通。） 〔二十五、耳根〕，耳根者，謂觀世音菩薩，往昔劫中，於觀世音佛所，發菩提心。彼佛教其從聞思修入三摩提，於是菩薩即於聞中，入流亡所，所入既寂，動靜二相，了然不生，一念頓空聞性而入圓通矣。經中所謂，生滅既滅，寂滅現前者，即圓通之體也。上合諸佛妙心，下同眾生悲仰，而現乎三十二應，施以十四無畏等者，乃圓通之用也。故云我從耳門，圓照三昧，緣心自在，成就菩提，斯為第一。（聞、思、修，即三慧也。梵語三摩提，即三摩地也。入流亡所者，不隨聲塵，頓入法流，而亡其所入也。三十二應者，佛應、獨學應、緣覺應、聲聞應、梵王應、帝釋應、自在天應、大自在天應、天大將軍應、天王應、四天王太子應、人王應、長者應、居士應、宰官應、婆羅門應、比丘應、比丘尼應、優婆塞應、優婆夷應、女主應、童男應、童女應、諸天應、龍應、藥叉應、乾闥婆應、阿修羅應、緊那羅應、摩呼羅伽應、人應、非人應也。十四無畏者，一、不自觀音以觀觀者；二、知見旋復；三、觀聽旋復；四、斷滅妄想，心無殺害；五、熏聞成聞，六根消復，同於聲聽；六、聞熏精明，明遍法界；七、音性圓消，觀聽返入；八、滅音圓聞，遍生慈力；九、熏聞離塵，色不能劫；十、純音無塵，根境圓融；十一、消塵旋明；十二、融形復聞；十三、六根圓通，明照無二；十四、我一名與六十二恒河沙名，等無有異也。）



### 丁福保佛學大辭典

【名數】圓而通於法性之實者，謂之圓通。眾生之機緣萬差，欲得圓通，須依種種之法，佛於楞嚴會上，對菩薩聲聞，問本何法而得圓通。菩薩聲聞，各舉自得之法答之，有二十五種，即六塵六根六識七大也。此中始於陳那之圓通聲塵至觀音之圓通耳根而終，論圓通雖無優劣，而如來特使文殊選擇，取耳根之圓通者，因此方之人耳根聰明，入法易也。而聲與耳根為初後者，是首尾相貫之意也。一音聲，陳那之圓通，即聲塵也。二色因，優波尼沙陀比丘之圓通，即色塵也。三香因，香嚴童子之圓通，即香塵也。四味因，藥王藥上二法子等之圓通，即味塵也。五觸因，跋陀婆羅之圓通，即觸塵也。六法因，摩訶迦葉等之圓通，即法塵也。七見元，阿那律陀之圓通，即眼根也。八息空，周利槃特迦之圓通，即鼻根也。九味知，憍梵缽提之圓通，即舌根也。十身覺，畢陵伽婆蹉之圓通，即身根也。十一法空，須菩提之圓通，即意根也。十二心見，舍利弗之圓通，即眼識也。十三心聞，普賢菩薩之圓通，即耳識也。十四鼻息，孫陀羅難陀之圓通，即鼻識也。十五法音，富樓那之圓通，即舌識也。十六身戒，優波離之圓通，即身識也。十七心達，目乾連之圓通，即意識也，十八火性，烏芻瑟摩之圓通，即火大也。十九地性，持地菩薩之圓通，即地大也。二十水性，月光童子之圓通，即水大也。二十一風性，琉璃光法王子之圓通，即風大也。二十二空性，虛空藏菩薩之圓通，即空大也。二十三識性，彌勒菩薩之圓通，即識大也。二十四淨念，大勢至菩薩等之圓通，是見大，即根大也。二十五耳根，是觀音之圓通，即六根中之第二，即耳根也。見楞嚴經五六。



### 佛光大辭典

謂諸菩薩、聲聞證悟之二十五種方法。圓通，圓滿週遍，融通無礙之義。蓋眾生之機緣萬差，故得圓通之法亦各不同。二十五，謂六塵、六根、六識及七大。即：(一)音聲，即x陳那等之聲塵圓通。(二)色因，即優波尼沙陀比丘之色塵圓通。(三)香因，即香嚴童子之香塵圓通。(四)味因，即藥王、藥上二法王子之味塵圓通。(五)觸因，即跋陀婆羅等之觸塵圓通。(六)法因，即摩訶迦葉等之法塵圓通。(七)見元，即阿那律陀之眼根圓通。(八)息空，即週利特迦之鼻根圓通。(九)味知，即x梵缽提之舌根圓通。(十)身覺，即畢陵伽婆蹉之身根圓通。(十一)法空，即須菩提之意根圓通。(十二)心見，即舍利弗之眼識圓通。(十三)心聞，即普賢菩薩之耳識圓通。(十四)鼻息，即孫陀羅難陀之鼻識圓通。(十五)法音，即富樓那之舌識圓通。(十六)身戒，即優波離之身識圓通。(十七)心達，即大目犍連之意識圓通。(十八)火性，即烏芻瑟摩之火大圓通。(十九)地性，即持地菩薩之地大圓通。(廿)水性，即月光童子之水大圓通。(廿一)風性，即琉璃光法王子之風大圓通。(廿二)空性，即虛空藏菩薩之空大圓通。(廿三)識性，即彌勒菩薩之識大圓通。(廿四)淨念，大勢至菩薩等之根大圓通。(廿五)耳根，即觀音菩薩之耳根圓通。﹝楞嚴經圓通疏卷五、卷六、首楞嚴義疏注經卷五、卷六、楞嚴經集注卷五、卷六﹞


