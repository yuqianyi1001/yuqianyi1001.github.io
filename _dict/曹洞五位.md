---
title: 曹洞五位
source: deerpark.app
---
### 丁福保佛學大辭典

【名數】洞山良价禪師為廣接上中下之三根而開五位。其法借易之卦爻而來。先以陰陽之爻如圖相對。（－）正也，體也，君也，空也，真也，理也，黑也（－－）偏也，用也，臣也，色也，俗也，事也，白也。取離卦回互疊變之而為五位。先言變疊之次第，則離卦如<img src="gaiji/DF-8145.png"/>，第一重之，則為<img src="gaiji/DF-8168.png"/>重離卦，第二取重離卦中之二爻，加於上下，則為<img src="gaiji/DF-81A9.png"/>中孚卦，第三取中孚卦中之二爻，加於上下，則為<img src="gaiji/DF-8166.png"/>大過卦，更取其中之二爻，加於上下，則還於前之重離卦，故三變而止。寶鏡三昧謂之「疊而為三。」次取單離以其中爻回於下，則為<img src="gaiji/DF-8147.png"/>巽卦，以中爻回於上，則為<img src="gaiji/DF-8147.png"/>兌卦，依之而成前後之五卦。寶鏡三昧謂之「變盡成五。」以此五卦判證修之淺深，名為功勳之五位，示理事之交涉，名為君臣之五位。功勳之五位，為洞山之本意，君臣之五位。為曹山之發明。

由卦爻之形而圖黑白之五位。是亦洞山之發明：

第一正中偏，正者、體也、空也、理也、偏者、用也、色也、事也、正中之偏者，正位之體處，具偏用事相之位也。是能具為體，所具為用，故以能具之體，定為君位。是君臣五位之君位也。學者始認體具之用，理中之事，作有為修行之位，為功勳五位之第一位，配於大乘之階位，則與地前三賢之位相當。

第二偏中正，是偏位之用具正位之體之位也。因之以能具之用定為臣位。即君臣五位之臣位也。在修行上論之則為正認事具之理用中之體，達於諸法皆空真如平等之理之位，即大乘之見道也。

第三正中來，是有為之諸法如理，隨緣，如性緣起者。即君視臣之位也。學者於此，如理修事，如性作行，是與法身菩薩由初地至七地之有功用修道相當者。

第四偏中至（一本作兼中至林間錄以之為大謬），是事用全契於體，歸於無為者，即臣向君之位也。學者於此終日修而離修念，終夜用而不見功用，即由八地至十地之無功用修道位也。

第五兼中到，是體用兼到，事理並行者。即君臣合體之位，而最上至極之佛果也。已上就法而論事理之回互，為君臣之五位，就修行上而判淺深，為功勳之五位。

五燈會元曹山章曰：「僧問五位君臣旨訣。師曰：正位即空界本來無物，偏位即色界有萬象形。正中偏者，背理就事。偏中正者舍事入理。兼帶者，冥應眾緣，不墮諸有。非染非淨，非正非偏。故曰虛玄大道，無著真宗。從上先德推此一位最妙最玄。當詳審辨明。君為正位，臣為偏位，臣向君是偏中正。君視臣是正中偏。君臣道合是兼帶語。」兼帶者言兼中到之一位。

白隱之五家要語曰：「卻怪大圓鏡智光黑如漆，此道正中偏一位，於此入偏中正一位修寶鏡三昧多時，果證得平等性智初入理事無礙法界境致，行者以此不為足，親入正中來一位依兼中至真修，獲得妙觀察智成所作智等四智，最後到兼中到一位折合還歸炭裏坐。」

黑白之五相，五燈會元以第四偏中至作○純白，第五兼中到造●純黑者非也（是由偏中至誤為兼中至而來），洞山之作有五位顯訣，五位逐位頌，功勳五位頌，曹山之作，有解釋洞山五位顯訣，五位旨訣，黑白五相偈。



