---
title: 八犍度
source: deerpark.app
---

### 三藏法數

﹝出八犍度論﹞ 梵語犍度，華言法聚。謂佛弟子迦旃延以諸法門，各從其類，分為八聚，故名八犍度論。（梵語迦旃延，華言不定。佛十大弟子中之一也。） 〔一、雜犍度〕，如經，為聲聞說四善根及四聖果、有餘、無餘涅槃等法不一，故名雜犍度。（四善根者，煖位、頂位、忍位、世第一位，即四加行也。四聖果者，謂初果須陀洹、二果斯陀含、三果阿那含、四果阿羅漢也。梵語涅槃，華言滅度。有餘涅槃者，謂四果羅漢雖煩惱惑盡，尚餘身智未滅也。無餘涅槃者，謂惑障既盡，身智亦滅，無有餘也。） 〔二、結使犍度〕，結，即纏縛。使，即驅役也。謂三結、五蓋、上五分、下五分等惑，總而言之，不出百八煩惱也。因此煩惱惑業纏縛驅役，行人心神流轉三界，故名結使犍度。（三結者，身見結、戒取結、疑結也。五蓋者，貪蓋、瞋蓋、睡眠蓋、掉悔蓋、疑蓋也。上五分者，色界、無色界之惑也：一色愛、二無色愛、三掉、四慢、五無明也。下五分者，欲界之惑也：一貪、二瞋、三身見、四戒取、五疑也。百八煩惱者，謂眼等六根對色等六塵，於六塵中，各分好、惡、平三種，則成十八。此好、惡、平三種，於六根中各生三受，復成十八。是則，六根、六塵共成三十六。更約過去、現在、未來三世，各有上之三十六種，總成一百八煩惱也。） 〔三、智犍度〕，智，即智慧。謂初果、二果、三果、四果之人，因修戒定慧道品，斷除惑障，所發無漏之智慧也。（初果，梵語須陀洹，華言預流。二果，梵語斯陀含，華言一來。三果，梵語阿那含，華言不來。四果，梵語阿羅漢，華言無學。無漏者，不漏落三界生死也。） 〔四、行犍度〕，行，即身、口、意三業所起善惡諸行也。善行者，身不殺、盜、婬，口不妄言、綺語、兩舌、惡口，意不貪、瞋、癡。惡行者，身行殺、盜、婬，口起妄言、綺語、兩舌、惡口，意起貪、瞋、癡，故名行犍度。 〔五、四大犍度〕，四大，即地、水、火、風也。以其無處不有稱之為大。約過去、未來、現在三世，論四大所造善色、惡色，故名四大犍度。 〔六、根犍度〕，根，即六根、五根等法，約四果及三世而說，故名根犍度。（六根者，眼根、耳根、鼻根、舌根、身根、意根也。五根者，信根、進根、念根、定根、慧根，即聲聞之人所修之法也。） 〔七、定犍度〕，定，即欲界天定、色界天定、無色界天定及聲聞、緣覺所修之定，種種不同，故名定犍度。 〔八、見犍度〕，見，即凡夫外道斷常二見及六十二見等種種不同，故名見犍度。（斷見者，外道妄計此身滅已更不再生也。常見者，妄計此身雖滅，後報復生也。六十二見者，外道於色、受、想、行、識五陰法中，每一陰起四種邪見，五陰各四，則成二十見。約三世論之，則成六十見，此六十見以斷常二見為根本，總成六十二也。）



### 丁福保佛學大辭典

【名數】一、雜犍度，雜說四善根，四聖果，有餘涅槃，無餘涅槃等法，故名。二、結使犍度，結使者，煩惱之異名也。說三結，五蓋，五上分結，五下分結等，乃至百八煩惱，故名。三、智犍度，智者智慧也。說二智，三慧，四智，八智，十智等，故名。四、行犍度，說身口意三業之所行，三業道，乃至十善十惡之業行，故名。五、大犍度，說地水火風四大能造所造之法，故名。六、根犍度，說眼等之五根，六根，乃至二十二根等，故名。七、定犍度，說四禪，八定等之禪定，故名。八、見犍度，說斷定之二見，乃至六十二見等，故名。見八犍度論。

【名數】阿毗曇八犍度論所說八種之犍度也。見犍度條下。

參照：<a href="/dict/犍度">犍度</a>



### 佛光大辭典

犍度，梵語khandha，意為蘊、聚、分段，即迦旃延以諸法門各從其類，分為八聚，稱為八犍度論。八犍度指‘八犍度論’中之八個篇章，又作八蘊、八聚。即：(一)雜犍度，如經為聲聞說四善根及四聖果有餘無餘涅等法不一，稱為雜犍度。(二)結使犍度，結即纏縛，使即驅役。謂三結、五蓋、上五分、下五分等惑，總不出百八煩惱。此煩惱惑業纏縛、驅役行人心神，流轉三界，故稱結使犍度。(三)智犍度，智即智慧，謂初果、二果、三果、四果之人，因修戒定慧道品，斷除惑障所發無漏之智慧。(四)行犍度，行即身口意三業所起善惡諸行。善行，即身不殺盜淫，口不妄言綺語兩舌惡口，意不貪嗔癡；惡行，即身行殺盜淫，口起妄言綺語兩舌惡口，意起貪嗔癡。(五)四大犍度，四大即地水火風。以其無處不有稱之為大，約過去未來現在三世，論四大所造善色惡色，故稱四大犍度。(六)根犍度，根即六根五根等法，約四果及三世而說。(七)定犍度，定即欲界天定、色界天定、無色界天定、及聲聞緣覺所修之定，有種種不同。(八)見犍度，見即凡夫外道之斷常二見，及六十二見等，亦有種種不同。


