---
title: 狐
source: deerpark.app
---

### 丁福保佛學大辭典

【動物】昔有一人在山中誦剎利書，有一野狐住其傍，專心聽誦書，有所解。謂我解此書，足為諸獸中之王矣。於是遊行而遇瘦狐，威嚇之使之服從，展轉伏一切之狐，伏一切之象，伏一切之虎，伏一切之獅子，遂得為獸中之王。乃作此念我今為獸中之王，應得王女而婚，乘白象，率群獸，圍迦夷城。城中智臣白王言：王與獸期戰日，且索彼一願，願使獅子先戰後吼，彼必謂我畏獅子，使獅子先吼後戰。野狐果使獅子先吼，野狐聞之心破，由象上墜地死。於是群獸一時散走。見五分律，法苑珠林五十四。

智度論十四，說野干詐死，雖截其耳尾，亦忍之，及斷命，乃驚走。

有野狐往獅子所乞食，每得殘餘。適值獅子飢，便呼野狐取吞之。未死，於咽中呼言大家活我，獅子心念養汝使肥大，以備今日耳，汝復云何？見經律異相四十七。


