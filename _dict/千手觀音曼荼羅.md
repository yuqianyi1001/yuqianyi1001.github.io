---
title: 千手觀音曼荼羅
source: deerpark.app
---

**來源：丁福保佛學大辭典**

<p>【圖像】第一內心地有九淨月輪，中央之月輪中安置施無畏觀音（是二十五觀音中南大洲之觀音但今取千體之總本尊），妙色超三界，具金色暉曜，首戴髮髻冠，自冠下垂紺髮，頂上有十一面，諸頭之寶冠中，安住化佛身。菩薩身上具足四十手。一一手掌中各有一慈眼，隨諸眾類而執持雜寶物，住蓮華臺，放大光明。左手持日輪，右手持月輪，又左宮殿，右五色雲，左戟槊，右錫狀。左羂索，右寶劍，左寶弓，右寶箭，左紅蓮，右紫蓮，左白蓮，右青蓮，左軍持，右胡瓶，左玉環，右金輪，左寶篋，右[月*古]經，左鐵鉤，右鉞斧，左金剛杵，右三鈷，左寶螺，右蒲桃，左白拂，右楊柳，左寶鐸，右寶印，左如意珠，右施無畏，左化佛，右頂上化佛，左寶鏡，右髑髏，左榜棑，右珠數，左寶缽，右合掌。各各妙寶臂猶如尼瞿枝，臂上懸環釧，天衣及瓔珞，莊嚴大悲之體，圓光有微妙色，跏趺右押左，次前當月輪，金剛觀自在，南方之月輪中，與願觀自在，西方之西輪中，數珠觀自在，北方月輪中，鉤召觀自在。以此本尊及四尊表五智五部。次除怖觀自在（即施無畏），在東南月輪，寶劍觀自在，在西南月輪。寶印觀自在，在西北月輪，不退轉金輪觀自在，在東北月輪。是四大觀音也。表法利因語，已上九月輪以五鈷杵為界云云。亦有四月輪，是為內院。金剛舞菩薩等住於是。次為第二院，金剛鉤等住於是。已上八供三攝菩薩之本形如金剛界。亦於東西南北四門之兩邊，各有四觀音，合三十二尊，此為第三院。除內院中之本尊，合其餘之八尊，即五八尊也。次為第三院，置伊舍那，帝釋等十二天。其內院之地為紺青色，散金色花，自內至第二院間，以獨鈷杵為界。第二院之地為淺黑色，散銀色花，至第三院間，以白銀之三鈷為界。第三院之地，即青色。第四院之大地，以蓮華莊嚴之。</p>
