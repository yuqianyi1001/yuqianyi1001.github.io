---
title: 不退轉法輪
source: deerpark.app
---
### 佛光大辭典

又作不退輪。佛菩薩由無生正觀而作流演圓通之說法，稱為法輪。此法輪乃菩薩證不退之法而轉者，愈增愈進，恆不退失，又其所說之理有進無退，且能令眾生得不退轉，故稱不退轉法輪。﹝法華義疏卷二（嘉祥）、注維摩經卷一﹞



### 丁福保佛學大辭典

【術語】略云不退輪。佛菩薩之說法，謂之法輪，菩薩得此法輪，愈增愈進，而不退失，故云不退轉，又所說之理有進無退，故云不退轉；又為證不退之法而轉之法輪，故云不退轉；又使眾生得不退轉，故云不退轉法輪。法華經序品曰：「樂說辯才，轉不退轉法輪。」法華經嘉祥義疏二曰：「無生正觀，體可楷模，故名為法。流演圓通，不繫於一人，故稱為輪。又無生正觀，無累不摧，亦是輪義。一得不喪，名為不退。」註維摩經一：「肇曰：無生之道，無有得而失者，不退也。流演圓通，無繫於一人，輪也。」



