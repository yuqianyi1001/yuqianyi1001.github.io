---
title: 十八圓淨
source: deerpark.app
---

**來源：丁福保佛學大辭典**

<p>【名數】又名，十八圓滿，是報身佛之依持圓淨也。一色相圓淨，光明徧照無明世界，色相周徧也。二形貌圓淨，妙飾界處各各形貌殊勝也。三量圓淨，大城無邊不可量也。四處圓淨，出過三界所行處也。五因圓淨，世出世之善根自功德而生也。六果圓淨，清淨自在唯識之相也。七主圓淨，如來所鎮，恆居於中也。八助圓淨，菩薩安樂所住處也。九眷屬圓淨，無量八部眾等所行處也。十持圓淨，大法味喜樂所持，長養法身也。十一業圓淨，作一切利益之事也。十二利益圓淨，離一切煩惱之災橫也。十三無怖畏圓淨，非諸魔所行處也。十四住處圓淨，一切莊嚴所依處也。十五路圓淨，大法與念與慧與行之出離也。十六乘圓淨，以止觀定慧為所乘也。十七門圓淨，以三解脫門為入處也。十八依止圓淨，以大蓮華為依止也。出於攝大乘論。</p>

**來源：佛光大辭典**

<p>謂諸佛所住之淨土（受用土）具備有十八種圓滿之殊勝功德。又稱十八圓滿、十八具足。即：(一)色相圓淨，又作顯色圓滿、色類具足。謂諸佛之受用土普放光明，遍照一切世界。(二)形貌圓淨，又作形色圓滿、相貌具足、莊嚴具足。謂諸佛所遊化之處、所居止之處，一一皆具足眾多之妙飾莊嚴。(三)量圓淨，又作分量圓滿、量具足。謂諸佛所處之淨土廣大無邊，不可測量。(四)處圓淨，又作方所圓滿、方所具足。謂淨土超越三界之行處，非苦、集二諦之所攝。(五)因圓淨，又作因圓滿、因具足。謂淨土由勝出世間善法之功能所生起，而非以世間法之集諦為因。(六)果圓淨，又作果圓滿、果具足。謂淨土系以如來、菩薩之‘清淨自在唯識智’為其體性，而非以苦諦為體性。(七)主圓淨，又作主圓滿、主具足。謂淨土為如來之所鎮，如來恆居于淨土中央。(八)助圓淨，又作輔翼圓滿、伴具足、助伴具足。謂淨土為諸大菩薩之安樂住處，菩薩于其中常助益佛道，受行正教，亦教他人受行正教。(九)眷屬圓淨，又作眷屬圓滿、眷屬具足。謂淨土為無量八部眾等之所行處。(十)持圓淨，又作住持圓滿、住持具足。謂于淨土中，諸菩薩及眷屬能持廣大之法味喜樂，長養法身。(十一)業圓淨，又作事業圓滿。謂菩薩為二乘、凡夫等作一切利益之事。(十二)利益圓淨，又作攝益圓滿、順攝具足。謂淨土遠離三界一切煩惱、災橫、纏垢。(十三)無怖畏圓淨，又作無畏圓滿、無畏具足。謂淨土遠離一切天魔、死魔等眾魔之侵擾而無所怖畏。(十四)住處圓淨，又作住處圓滿、住止具足。謂淨土乃如來所依止之所，亦為一切殊勝莊嚴之所依處。(十五)路圓淨，又作路圓滿、道路具足。謂淨土以大乘正法中之聞、思、修等三慧為其往還通達之道。(十六)乘圓淨，又作乘圓滿、乘具足。謂淨土以奢摩他（止）、毗缽舍那（觀）為所乘之道法。(十七)門圓淨，又作門圓滿、門具足。謂淨土以空、無相、無願等三解脫門為趣人之門。(十八)依止圓淨，又作依持圓滿、依住圓淨、依持具足。謂淨土以聚集無量功德之大蓮華王為依止。﹝攝大乘論卷下、華嚴經隨疏演義鈔卷二十六、五教章通路記卷十八﹞</p>
