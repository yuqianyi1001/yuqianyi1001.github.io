---
title: 六麤
source: deerpark.app
---
### 丁福保佛學大辭典

【名數】明眾生迷妄之生起次第由根本無明而生起業轉現之三細，更緣現相之境界而生起六種之迷相，對於前之三細而稱為六麤：一智相，謂於現識所現之境界不知是為自識所現之幻影，妄生智慧而分別諸法也。是俱生起之法執也。二相續相，謂依前智相之分別而于愛境生樂境，於不愛之境生苦受等，種種迷妄續起不斷也。是分別起之法執也。三執取相，謂於前之苦樂等境，不了為虛妄不實，深生取著之念也。是俱生起之煩惱也。四計名字相，謂依前之轉倒計量分別假名言說之相，而生種種煩惱也。是分別起之煩惱也。五起業相，謂妄分別假名依妄惑而起善惡諸業也。六業繫苦相，謂繫於善惡之業而感生死之苦果也。六麤中前四相為惑因，第五相為業緣，第六相為苦果。見起信論。



