---
title: 二宿因力
source: deerpark.app
---
### 佛光大辭典

指大願力與昔行力。如來悲智雙行，以攝化眾生，系由二種宿因力所致。據華嚴經疏卷一載：(一)大願力，指佛于因位，發大誓願，欲度眾生，今既成佛，乃乘大願力，示現十方世界，說法度生。(二)昔行力，指佛過去于無量劫，依願起行，行成而得果，方能演說諸法。



### 三藏法數

﹝出華嚴經疏﹞ 宿因力者，謂遮那世尊宿世願因，為化眾生，發願修行，而成佛果。為酬宿願，故今出世，悲智雙運，行願齊周，乃以無障解脫之智，頓闡華嚴一乘圓教法門，普令法界眾生，深悟如來智慧。然佛宿因雖多，略開二種焉。 〔一、大願力〕，謂佛於因中發大誓願，度諸眾生。今已成佛，乘大願力，示現十方世界，說法度生。現相品云：毗盧遮那佛，願力周法界，一切國土中，恒轉無上輪。是也。（梵語毗盧遮那，華言遍一切處，亦云光明遍照。） 〔二、昔行力〕，謂佛昔於無量劫，依願起行，行成得果，方能演說諸法，廣化眾生。故主山神偈云：往修勝行無有邊，今獲神通亦無量，法門廣闢如塵數，悉使眾生深悟喜。是也。



### 丁福保佛學大辭典

【名數】如來為今日眾生悲智雙行攝化之宿因有二種。即大願力（因位之誓願力），昔行力（因位之萬行力）也。華嚴經疏一曰：「一者大願力故。現相品云：毘盧遮那佛，願力周法界，一切國土中，恒轉無上輪。兜率偈云：如來不出世，亦無有涅槃，以大願力，示現自在法。諸會佛加，皆大願力。及餘諸文，成證非一。二者昔行力故，謂無量劫依願起行，行成得果，方能頓演。」云云。



