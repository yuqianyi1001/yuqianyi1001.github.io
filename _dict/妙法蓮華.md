---
title: 妙法蓮華
source: deerpark.app
---
### 三藏法數

謂法華經唯談一乘實相之理，此之妙法，而獨以蓮華為喻者，蓋妙法則權、實一體，蓮華乃華、果同時，故名妙法蓮華。（權、實者，聲聞、緣覺、菩薩三乘為權；一佛乘即實也。華、果同時者，世間之華，先華後果；唯蓮華，華果同時，果即蓮實也。）



### 陳義孝佛學常見辭彙

經名，簡稱法華經，以蓮華的明淨來形容大法的微妙。



### 丁福保佛學大辭典

【術語】法華經中所說之法也。光宅謂妙法者，一乘之因一乘之果也，前十四品說一乘之因，後十四品為一乘之果。一乘之因果，對於三乘之麤法而謂為妙法。蓮華者譬也，蓮華必華實同時而存，以表一乘之因果為同時也。天台謂妙法者，十界十如權實之法也。九界之十如為權。佛界之十如為實。此權實之法，悉為實相，而即空即假即中，故曰妙。蓮華者，譬此權實之關係也。何則？華如權法，實如實法，佛成道後至今時說權法者，是為欲說今之實法之方便，猶如華之為實而開。此謂之為實施權。次說明今日前所說之權法，悉為方便，顯一乘之實法者，猶如華開而實現。此謂之華開蓮現。次一乘之實法顯了，則實法之外無權法，權法悉為實，猶如實成而華落，此謂之華落蓮成。如此以蓮華表權實之施開發也。慈恩謂妙法者，一乘之因果，蓮華有出水開敷二義，以出水之義表所詮之理，超出二乘之泥水，以開敷之義表能詮之教能開真理。是依天親法華論之義也。嘉祥謂妙法者一乘法也。蓮華有十六種義，此中該收諸師之義。法華光宅疏一曰：「因果兩法俱稱為妙法蓮華者，外譬一物必花實俱有。」法華玄義一曰：「所言妙者，名不可思議也。所言法者，十界十如權實之法也。蓮華譬權實法也，（中略）蓮華多奇，為蓮故華。華實具足，可喻即實而權。又華開蓮現，可喻即權而實。又華落蓮成，蓮成亦落，可喻非權非實。如是等種種義故，便以蓮華喻於妙法也。」法華玄贊一曰：「蓮華有二義：一出水義，所詮之理出離二乘泥濁水故。二開敷義，以勝教言開真理故。前為理教，後為教妙。」法華玄論二曰：「問：以何義故，取蓮華喻此經耶？答：略明十種義。」



