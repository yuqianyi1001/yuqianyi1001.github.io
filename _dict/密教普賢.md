---
title: 密教普賢
source: deerpark.app
---

### 丁福保佛學大辭典

【菩薩】有二體：一為大日內眷屬中之上首金剛菩薩（見金剛薩埵條），一為大日眷屬中之上首，是與顯教之普賢菩薩同體。在金剛界者為賢劫十六尊中，第十六主釋迦本有之智之大菩薩，以對文殊之修生智德。因之雖與文殊同以劍為三昧耶形，然此以標本有之智，文殊之劍標始成之智，有本始之異。而本有之智即理，故對文殊不越理智相對之常法也。理趣經曰：「大樂金剛薩埵（即金剛薩埵），即是普賢金剛薩埵。」金剛曼荼羅大鈔三曰：「普賢菩薩，左拳，右蓮，上有劍，密號真如金剛。」又在胎藏界者，八葉院中四菩薩之第一為普賢菩薩，位於東南方，以智劍為三昧耶形，密號曰真如金剛。秘藏記末曰：「東南方普賢菩薩，白肉色，左手執蓮華，上有利劍圍炎。」胎藏界曼荼羅大鈔一曰：「或記云：胎藏八葉中普賢頭戴五佛寶冠，左手執蓮，上有劍，右手伸掌，屈地水向上也。」又曰：「普賢有重重，法華所明普賢曰：乘白象王現其人前，今八葉中普賢異此，不乘象不持鈴杵，金剛薩埵名普賢時持鈴杵也。」又第一金剛手院之中尊金剛薩埵也。白肉色，左手金剛拳，右手持五[月*古]金剛杵，密號曰真如金剛。見胎曼陀羅大鈔二。已上二菩薩為門眷屬之普賢也。其大眷屬之普賢，是第二之文殊院普賢菩薩是也，侍中尊文殊之左脅，以三鈷杵為三昧耶形，密號曰示現金剛。秘藏記末曰：「大聖普賢菩薩，肉色，青蓮華上有三股折羅。」胎藏曼荼羅大鈔四曰：「乘白象，兩手合掌，華嚴法華等所明普賢也。又當界八葉中普賢，頭戴五佛寶冠，左手執蓮華，上有劍，右手伸掌，屈地水向上也。今當院普賢，頭無寶冠，如秘藏記。」又依密教三輪身則大日為自性輪身，普賢為正法輪身，步擲明王或六足尊明王為教令輪身（仁王經儀軌意）。依二輪身則大日，普賢皆為自性輪身，步擲六足尊為教令輪身（秘藏記）。見五大明王條。

參照：<a href="/dict/金剛薩埵">金剛薩埵</a>

參照：<a href="/dict/文殊">文殊</a>

參照：<a href="/dict/五大明王">五大明王</a>


