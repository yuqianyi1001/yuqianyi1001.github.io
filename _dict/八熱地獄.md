---
title: 八熱地獄
source: deerpark.app
---

### 三藏法數

﹝出顯宗論﹞ 在地之下，故名地獄。婆沙論云：南贍部洲，下過五百踰繕那，乃有其獄。然此地獄，有大有小。大則八寒、八熱，小則一一大獄四門，各有四小獄，共為十六；小獄名為遊增獄，謂受罪眾生，遊彼獄時，其苦轉增故也。（梵語贍部洲，又云閻浮提，華言勝金洲。梵語踰繕那，又云由旬，華言限量。） 〔一、想地獄〕，此獄，俱舍論中亦名等活地獄。顯宗論云：其中眾生，手生鐵爪，其爪長利，互相瞋忿，懷毒害想，以爪相攫，肉即墮落；或被斫刺磨擣，想為已死，冷風吹之，皮肉還生，尋復活起，故名想地獄。 〔二、黑繩地獄〕，謂此獄中，獄卒以熱鐵繩絣牽罪人，然後斬鋸；復有惡風吹熱鐵繩，籠絡其身，燒皮徹肉，焦骨沸髓，苦毒萬端，故名黑繩地獄。 〔三、堆壓地獄〕，此獄，亦名眾合地獄，獄中有大石山，罪人入至其中，山自然合，堆壓其身，骨肉糜碎，故名堆壓地獄。 〔四、叫喚地獄〕，謂受罪眾生，既至此獄，獄卒以其罪人擲大鑊中，沸湯烹煮，受諸痛苦，號咷叫喚，故名叫喚地獄。 〔五、大叫喚地獄〕，謂獄卒既將罪人沸湯烹煮已，業風吹活；又捉向熱鐵鏊中煎熬，痛苦極切，發聲大叫，故名大叫喚地獄。 〔六、燒炙地獄〕，謂此獄以鐵為城，烈火猛燄，內外燒炙，皮肉糜爛，痛苦萬端，故名燒炙地獄。 〔七、大燒炙地獄〕，謂獄卒將彼罪人，置鐵城中，烈火燒城，內外俱赤，燒炙罪人；又有火坑，火燄熾盛，其坑兩岸，復有火山，捉彼罪人，貫鐵叉上，著於火中，皮肉糜爛，痛苦萬端，故名大燒炙地獄。 〔八、無間地獄〕，謂有罪眾生，至彼受苦，無有間歇，故名無間。此於八熱中又為最重之獄也。成實論明五種無間：一者，趣果無間。謂有極重罪者，即向彼獄受其果報，無有間歇。二者，受苦無間，謂至彼獄受諸痛苦，無有間歇。三者，時無間。謂至彼獄受苦，時節無有間歇。四者，命無間。謂彼地獄，壽命一中劫，無有間歇。五者，形無間。謂彼地獄受罪眾生，生而復死，死已還生，身形無有間歇也。（一中劫者，二十小劫為一中劫也。）



### 丁福保佛學大辭典

【名數】與八大地獄同。

參照：<a href="/dict/八大地獄">八大地獄</a>



### 佛光大辭典

為受熱氣苦之地獄的總稱。又作八大地獄、八大捺落迦。大毗婆沙論卷一七二載，南贍部洲下，過五百由旬處有地獄。此地獄有大有小，大則八寒、八熱地獄，小則于每一大獄之四門，各有四小獄，故每一大獄皆有十六小獄；受罪眾生遊于小獄時，其苦轉增，故又稱之為遊增獄。

八熱地獄即：(一)想地獄（梵Saṃjīva  ），又作等活地獄。此獄中受苦眾生，手生鐵爪，其爪長利，互相嗔忿，懷毒害想，以爪相攫，肉即墮落；或被斫刺磨搗，想為已死，然冷風吹之，皮肉還生，尋復活起，故稱想地獄。凡犯殺生罪者墮此。(二)黑繩地獄（梵Kālasūtra  ），此獄中獄卒，以熱鐵繩l牽罪人，然後斬鋸，復有惡風吹熱鐵繩，籠絡其身，燒皮徹肉，焦骨沸髓，苦毒萬端，故稱黑繩地獄。(三)堆壓地獄（梵Saṃghāta  ），又作眾合地獄。此獄中有大石山，罪人進入後，山自然合起，堆壓其身，骨肉糜碎，故稱堆壓地獄。凡犯殺生、偷盜、邪淫者墮此。(四)叫喚地獄（梵Raurava  ），謂受罪眾生，既至此獄，獄卒即將其擲入大鑊中，沸湯烹煮，受諸痛苦，號啕叫喚，故稱叫喚地獄。凡犯殺生、偷盜、邪淫、飲酒者墮此。(五)大叫喚地獄（梵Mahāraurava  ），謂獄卒既將罪人沸湯烹煮已，業風吹活，又捉向熱鐵鏊中煎熬，痛苦極切，發聲大叫，故稱大叫喚地獄。凡犯殺生、偷盜、邪淫、妄語者墮此。(六)燒炙地獄（梵Tapana），又作焦熱地獄、炎熱地獄。此地獄以鐵為城，烈火猛燄，內外燒炙，皮肉糜爛，痛苦萬端，故稱燒炙地獄。(七)大燒炙地獄（梵Pratāpana  ），又作大焦熱地獄、大極熱地獄。謂獄卒將罪人置于鐵城中，烈火燒城，內外俱赤，燒炙罪人，又有火坑，火燄熾盛；其坑兩岸，復有火山，捉彼罪人貫鐵叉上，著于火中，皮肉糜爛，痛苦萬端，故稱大燒炙地獄。(八)無間地獄（梵Avīci  ），又作阿鼻地獄、無救地獄。謂有罪眾生，于此獄中受苦，無有間歇，故稱無間，乃極苦之地獄。凡造五逆罪、誹謗大乘者墮此。

成實論明示五種無間，即：(一)趣果無間，有極重罪者即向彼獄受其果報，無有間歇。(二)受苦無間，謂至彼獄受諸痛苦，無有間歇。(三)時無間，謂至彼獄受苦時節無有間歇。(四)命無間，謂彼地獄壽命一中劫無有間歇。(五)形無間，謂彼地獄受罪眾生，生而復死，死而還生，身形無有間歇。﹝長阿含經卷十九地獄品、俱舍論卷十一、順正理論卷三十一﹞


