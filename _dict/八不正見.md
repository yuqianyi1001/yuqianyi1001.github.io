---
title: 八不正見
source: deerpark.app
---

### 陳義孝佛學常見辭彙

八種不正確的見解，即我見、眾生見、壽命見、士夫見、常見、斷見、有見、無見。



### 三藏法數

﹝出大集經﹞ 〔一、我見〕，謂眾生於五陰法中，妄計有我、我所，執之為實，強立主宰，是名我見。（五陰者，色陰、受陰、想陰、行陰、識陰也。我、我所者，我即眾生假名，我所即五陰之身也。） 〔二、眾生見〕，謂眾生妄計五陰眾共和合而生，是名眾生見。 〔三、壽命見〕，謂眾生於五陰法中，妄計我受一期果報，壽命有長有短，是名壽命見。（一期者，謂人從生至死也。） 〔四、士夫見〕，謂眾生妄計我有士夫之用，而能商賈書筭營農等事，是名士夫見。 〔五、常見〕，謂眾生於五陰之身，妄計今世雖滅，後世復生，相續不斷，是名常見。 〔六、斷見〕，謂眾生於五陰之身，妄計今世滅已，更不再生，則成斷滅，是名斷見。 〔七、有見〕，謂眾生妄計一切諸法，實從因緣和合而生，執之為有，是名有見。（因緣者，眼等六根為因，色等六塵為緣也。） 〔八、無見〕，謂眾生於一切諸法，妄計皆無自性，執之為無，是名無見。



### 丁福保佛學大辭典

【名數】八種之不正見也。一、我見，迷執實有我體也。二、眾生見，迷執五眾（五陰）有和合之生（即眾生）也。三、壽命見，迷執實有長短之壽命也。四、士夫見，迷執眾生實有士夫之用，能作一切之營務也。五、常見，迷執我身今世雖滅後世復生相續不斷也。六、斷見，迷執我身今世已滅更不再生即行斷滅也。七、有見，迷執一切諸法為實有也。八、無見，迷執諸法皆空也。見大集經二十六。



### 佛光大辭典

八種違悖正理之見解。即：我見、眾生見、壽命見、士夫見、常見、斷見、有見與無見。依大明三藏法數卷三十三之釋：(一)我見，即眾生妄計五陰法中有我與我所。(二)眾生見，即妄計五陰和合能生定實之眾生。(三)壽命見，即妄計五陰法中有一期之果報或長短壽命。(四)士夫見，即妄計我有士夫之用，能行商工農等事。(五)常見，即妄計五陰之身今世後世能相續不斷。(六)斷見，即妄計五陰之身今世滅後更不再生。(七)有見，即妄計諸法因緣所生者為定有。(八)無見，即妄計諸法自性定無。﹝大方等大集經卷二十五﹞


