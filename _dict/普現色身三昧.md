---
title: 普現色身三昧
source: deerpark.app
---
### 佛光大辭典

(一)謂諸佛菩薩為方便攝化眾生，示現種種色身時所入之三昧。又作現一切色身三昧、普現三昧。如法華經中妙音、觀音之現身，即依此三昧之力用。法華經妙音菩薩品（大九·五六中）：‘華德菩薩白佛言：“世尊！是妙音菩薩深種善根。世尊！是菩薩住何三昧，而能如是在所顯現度脫眾生？”佛告華德菩薩：“善男子！其三昧名現一切色身，妙音菩薩住是三昧中，能如是饒益無量眾生。”’

(二)謂密教真言行者中‘普門’之大機，觀曼荼羅海會之諸尊于一心不亂之三昧。又作普眼三昧。大日經疏卷六（大三九·六四五中）：‘若于大悲藏雲海中一心不亂，名普眼三昧，亦名普現色身三昧。’﹝法華經藥王品﹞



### 丁福保佛學大辭典

【術語】菩薩得此三昧，則得現種種色身化益眾生，故名普現色身三昧。如妙音觀音之現諸身，即依此三昧之力用。法華經名曰現一切色身三昧。同經妙音菩薩品曰：「華德菩薩白佛言：世尊是妙菩薩，深種善根，世尊住何三昧，而能如是在所顯現度脫眾生？佛告華德菩薩：善男子！其三昧名現一切色身，妙音菩薩住是三昧中能如是饒益無量眾生。」



