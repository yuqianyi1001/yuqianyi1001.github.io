---
title: 須彌四層級
source: deerpark.app
---
### 丁福保佛學大辭典

【名數】蘇迷盧山有四層級，始自水際至盡第一層。相去有十千踰繕那量，如是乃至有第三層至盡第四層亦有十千之量，此四層級自妙高山傍出而圍繞之，盡其下半，最初之層級，出為十六千。第二第三第四之層級，如其次第為八千四千二千。有藥叉神，名為堅手，住於初層級。有名持鬘者，住於第二級。有名恒憍者，住於第三級。此三者，皆是四大天王所部之大眾也。第四之層級，為四大天王及其諸眷屬共居止之所，如妙高山四外層級，四大王眾及眷屬之居。如是持雙持軸山等七金山上，亦有天之居，是皆四大王所部之封邑也。是名依地而住之四大王眾天。欲天之中此天最廣。見俱舍論十一。此四層級。又詳說於正法念經二十二乃至二十四。



