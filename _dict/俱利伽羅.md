---
title: 俱利伽羅
source: deerpark.app
---

**來源：丁福保佛學大辭典**

<p>【異類】Kṛkāla，又作俱力迦羅，俱哩迦，古力迦，俱哩劍，律迦，加梨加。迦羅迦等。龍名。俱力迦羅，譯曰作黑。迦羅，譯曰黑。即黑色之龍。以此龍纏劍之形，為不動明王之三昧耶形。俱利迦羅龍王經曰：「時不動明王智火大劍，變成俱利迦羅大龍有四支。」不動使者秘密法曰：「於壁上，畫一劍。以古力迦羅王，繞此劍上，龍形如蛇。」立印儀軌曰：「以俱哩迦龍，纏交於劍上。」底哩三昧耶經曰：「畫律迦大蛇，纏劍上，劍圍繞畫火燄。」大日經曰：「俱利劍龍。」勝天般若經曰：「加梨加龍。」玄應音義三曰：「迦梨迦龍，又云迦羅迦龍，此譯云黑龍也。」淨嚴之不動明王瑜伽要鈔曰：「俱力迦羅，作黑之義也。」</p>
