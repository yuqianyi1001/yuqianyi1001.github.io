---
title: 雉救林火
source: deerpark.app
---
### 佛光大辭典

大智度論卷十六所載之佛教傳說。昔有野火燒林，林中有一雉勤身自力，飛入水中，漬其羽毛，用以滅火。火大水少，往來疲乏，不以為苦。時天帝釋來問言（大二五·一七九上）：‘汝作何等？’答曰：‘我救此林，愍眾生故。此林蔭育處清涼快樂，我諸種類及諸宗親並諸眾生皆依仰此，我有身力，雲何懈怠而不救之？’天帝問言：‘汝乃精勤當至幾時？’雉言：‘以死為期。’天帝言：‘汝心雖爾，誰證知者？’即自立誓：‘我心至誠，信不虛者，火即當滅。’是時，淨居天知菩薩弘誓，即為滅火。﹝經律異相卷四十八、釋氏六帖卷二十三﹞



### 丁福保佛學大辭典

【傳說】昔野火燒林。林有一雉，以水灑林，往返不止。時天帝來問言：汝何作？答曰：我愍眾生，故欲救此林，此林蔭影清涼，我諸種類眷屬，皆悉依仰，我身有力，云何怠而不救之？天帝問言：汝精勤可至幾時？答曰：將以死為期。天帝言：汝心雖爾，誰證知之？即自立誓，我心至誠不虛，火即當滅。是時淨居天知雉弘誓，即為滅火。見智度論十六，經律異相四十八，義楚六帖二十三。



