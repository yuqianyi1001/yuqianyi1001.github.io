---
title: 性惡
source: deerpark.app
---

### 陳義孝佛學常見辭彙

本性所具的惡。



### 丁福保佛學大辭典

【術語】對修惡之稱。依關係而起之惡謂之修惡，本來真如理性所具之惡，謂之性惡。性具善，亦具惡，此性惡之義，天台一宗之極說，他宗未談之法門也。天台於觀音玄義發之，荊溪於止觀輔行五提出此說，後至四明，對於華嚴宗及山外之異義，盛擴張此義。真如純真無妄，不具惡，依無明之妄緣而背性起惡者，大乘諸家之通談也。華嚴宗圓教之極說亦然。然台家貶之為別教所談而不取，謂修惡之性即為性惡，性具善亦具惡云。修善即性善，他宗猶言之，修惡即性惡，獨為台宗之極談。性善不斷，性惡亦不斷也。問：性具善惡皆不斷，則闡提與佛有何相違？答：闡提斷盡修善，但住性善。佛斷修惡，但有性惡。問：闡提不斷性善為使修善起，佛不斷性惡亦使修惡起耶？答：闡提不達性善，以不達故為善所染縛，修善自生起而對治惡，佛達性惡故，於惡自自在，不為惡所染縛，則修惡不得起，故佛永無修惡。但以自在故，為化度眾生終日用之，猶如名醫之於毒藥二法也。故迷悟之別，非在斷不斷而在達不達也。天台觀經疏曰：「理者法界無礙，無染而染，即理性毒也。」法華玄義五曰：「破無明理惡，說內教位。」觀音玄義上曰：「問：緣了既有性德善，亦有性德惡不？答：具。問：闡提與佛斷何等善惡？答：闡提斷修善盡，但性善住。佛斷修惡盡，但性惡在。問：性德善惡何不可斷？答：性之善惡但是善惡之法門，性不可改。歷三世無誰能壞，復不可斷壞。譬如魔雖燒經，何能令性善法門盡？縱令佛燒惡譜，亦不能令惡法門盡。如秦燒典坑儒，豈能令善惡斷盡耶？問：闡提不斷性善，還能令修善起。佛不斷性惡，還令修惡起耶？答：闡提既不達性善，以不達故，還為善所染。修善得起，廣治諸惡。佛雖不斷性惡而能達於惡，以達惡故，於惡自在，故不為惡所染。修惡不得起，故佛永無復惡，以自在故，廣用諸惡法門化度眾生。終日用之，終日不染。不染故不起，那得以闡提為例佛耶？若闡提能達此善惡，則不復名一闡提也。」止觀輔行五曰：「如來不斷性惡，闡提不斷性善。點此一意，眾滯自消。」觀音疏記一曰：「修惡全體是性惡故。十二因緣及以五陰，一一如空，常住周徧。」止觀義例上曰：「性惡若斷，普現色身，從何處而立？」參照性具條。

參照：<a href="/dict/性具">性具</a>

對遮惡而立邪。如比丘之伐草木懇土地，以佛之遮止而為惡事，謂之遮惡，如殺盜為本性惡事，謂之性惡。


