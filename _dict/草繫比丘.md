---
title: 草繫比丘
source: deerpark.app
---

### 丁福保佛學大辭典

【人名】佛在世時，有比丘，為賊以生草繫之。比丘恐壞其生草，而不解縛，自待餓死。一切有部目得迦六曰：「佛在室羅伐城，時諸苾芻在跋蹉國，遊行人間為賊所執。賊相告曰：仁等今可淨諸苾芻。是時賊中有一先是苾芻相近住人。告諸伴曰：何勞殺此，應以連根茅草可急縛之，令其饑渴自餓而死。時彼群賊即以茅草縛諸苾芻棄之而去。時跋蹉國王名烏陀延，為獵所出，遇到其所，告從臣曰：此是鹿熊耶？走騎觀察，乃見苾芻。問言：仁是何類？苾芻答曰：是出家者。於何類中？是釋迦子。何為住此？答：我被賊縛。以何物縛？曰生草。王曰：何不拔起？報曰：世尊為我制其學處，若復苾芻壞生草木得波逸提迦。王即下乘，自手解放，各施三衣。」賢愚經四，莊嚴論三亦引之。梵網經下曰：「若佛子，護持禁戒。行住坐臥日夜六時，讀誦是戒。猶如金剛，如帶持浮囊欲渡大海，如草繫比丘。」涅槃經二十六曰：「寧捨身命不毀禁戒如草繫比丘。」


