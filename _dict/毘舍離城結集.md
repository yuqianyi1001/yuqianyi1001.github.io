---
title: 毘舍離城結集
source: deerpark.app
---

**來源：丁福保佛學大辭典**

<p>【故事】是小乘三藏中毘那耶藏之結集也。佛滅後一百年，於毘舍離國有十個非法起。長老耶舍（陀）比丘，於毘舍離城波利迦園召集七百聖眾，斷十箇非法，洗淨律藏云：四分律五十四、十誦律六十、五分律三十、僧祇律三十三、毘尼母經四、善見律一、西域記七之諸書所記同。西域記七曰：「吠舍釐城東南十四五里有大窣堵波，是七百賢聖重結集處。佛涅槃後百十年，吠舍釐城諸苾芻遠離佛法，謬行戒行。時長老耶舍（陀）召集七百賢聖於吠舍釐城，依毘奈耶制止謬法，宣明聖教。」（取意）。善見律一曰：「世尊涅槃已一百歲時，毘舍離跋闍子比丘，毘舍離中十非法起。（中略）長老耶斯那比丘發起此事。於跋闍子比丘眾中，長老離婆多問薩婆迦，薩婆迦比丘答，律藏中斷十非法，及消滅淨法。（中略）於毘舍離婆迦迦園中眾已聚集。如迦葉初集法藏無異。一切佛法中垢洗除已。」世謂之七百結集，又云第二結集。其爭論之原因十非事，見十事非法條。</p><p>參照：<a href="/dict/十事非法">十事非法</a></p>
