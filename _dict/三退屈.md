---
title: 三退屈
source: deerpark.app
---

**來源：三藏法數**

﹝出華嚴經隨疏演義鈔﹞ 〔一、菩提廣大屈〕，梵語菩提，華言道。謂聞無上菩提廣大深遠，心便退屈，是名菩提廣大屈。 〔二、萬行難修屈〕，謂聞布施等波羅蜜多，修之甚難，心便退屈，是名萬行難修屈。（梵語波羅蜜多，華言到彼岸。） 〔三、轉依難證屈〕，謂聞轉煩惱、依菩提，轉生死、依涅槃，極難可證，心便退屈，是名轉依難證屈。（梵語涅槃，華言滅度。）



### 丁福保佛學大辭典

【名數】菩薩五位中，第一資糧位之間，有三種之退屈：一、菩提廣大屈，無上菩提，廣大深遠，聞而生退屈之心也。二、萬行難修屈，布施之萬行甚難修，聞而生退屈之心也。三、轉依難證屈，二轉依之妙果難證，聞而生退屈之心也。對治此三退屈，謂之三練磨。見唯識論九。第一引他既證大菩提者而練磨自心，第二省己意樂而練磨自心也。第三引他之麤善，比已之妙因而練磨自心也。



### 佛光大辭典

又作三種退屈。乃菩薩五位中，于第一資糧位之間可能產生之三種退屈心；須以三事磨練其心，使其證修勇猛不退。即：(一)菩提廣大屈，無上菩提廣大深遠，菩薩聞而生退屈之心；須思他人已證得菩提而磨練自心。(二)萬行難修屈，布施等波羅蜜，修之甚難，菩薩聞而生退屈之心；須省己初心以磨練自心。(三)轉依難證屈，轉煩惱依菩提、轉生死依涅極其難證，菩薩聞而生退屈之心；須思劣善因即得妙果以磨練自心。﹝成唯識論卷九﹞


