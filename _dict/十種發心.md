---
title: 十種發心
source: deerpark.app
---

### 法相辭典

★瑜伽七十二卷一頁雲：復次有十發心。謂世俗受發心，得法性發心，不決定發心，決定發心，不清淨發心，清淨發心，羸劣發心，強盛發心，未成果發心，已成果發心。世俗受發心者：謂諸菩薩，未入菩薩正性離生，所有發心。得法性發心者：謂諸菩薩，已入菩薩正性離生，及回向菩提諸聲聞等所有發心。不決定發心者：謂非彼種姓。設彼種姓；復退還法，所有發心。與此相違，當知名為決定發心。不清淨發心者：謂如有一，或隨他轉；或被陵逼，不揆不量；或怖王難，或怖賊難，或怖鬼難，或怖退轉，或為活命，或為利養恭敬因緣，或復矯誑；如是等類而發心者，當知皆名不清淨發心。與此相違而發心者，名清淨發心。羸劣發心者：謂如有一，已發心菩薩，貪嗔癡纏所蔽伏故；舍于正行，處于邪行。與此相違，名強盛發心。未成果發心者：謂從勝解行地，乃至第十地，所有發心。已成果發心者：謂如來地所有發心。如世尊言：我已解脫難行之行。我于一切難行之行，極善解脫，自正願滿；亦令于他趣證菩提。



**來源：三藏法數**

﹝出華嚴經隨疏演義鈔﹞ 十種發心者，謂諸眾生，迷妄失真，念念起心，貪著諸境，業報不同，苦樂有異，皆因發心不純也。 〔一、發地獄心〕，謂眾生念念起貪瞋之心，日增月甚，造上品十惡，行火塗道，是名發地獄心。（上品者，謂人作惡，於欲作、正作，作已，三時之中，俱不能悔也。十惡者，一殺生、二偷盜、三邪婬、四妄語、五兩舌、六惡口、七綺語、八貪欲、九瞋恚、十邪見也。火塗道者，即地獄道也，謂地獄中受火床罏炭等苦也。） 〔二、發畜生心〕，謂眾生念念起心，欲多眷屬，如海吞流，愚癡貪著；起中品十惡，行血塗道，是名發畜生心。（中品者，謂作惡已後，起少悔心也。血塗道者，即畜生道也，謂畜生常被互相吞啖之苦也。） 〔三、發餓鬼心〕，謂眾生念念欲得名聞，四遠八方稱揚，內無實德，虛比聖賢，唯行諂誑，起下品十惡，行刀塗道，是名發餓鬼心。（下品者，謂作惡之時，即能悔也。刀塗道者，即餓鬼道也，謂餓鬼中常受刀杖逼迫之苦也。） 〔四、發下品十善心〕，下品者，於作善之時，即生悔心也。十善者，不殺生、不偷盜、不邪婬、不妄語、不兩舌、不惡口、不綺語、不貪欲、不瞋恚、不邪見也。謂眾生念念欲勝於人，輕他重己，而外揚仁義，行修羅道，是名發下品十善心。（梵語阿修羅，華言非天，謂行非天也。） 〔五、發中品十善心〕，中品者，於作善已後，起少悔心也。謂眾生念念忻樂世間，修行五戒，行人之道，是名發中品十善心。（五戒者，不殺生、不偷盜、不邪婬、不妄語、不飲酒也。） 〔六、發上品十善心〕，上品者，於十善，欲作、正作、作已，三時之中，心俱不悔也。謂眾生念念知三惡道苦，及知人間苦樂相間，唯天上純受諸樂，而求生彼故，閉攝內根，不著外塵，修行天道，是名發上品十善心。（三惡道者，餓鬼道、畜生道、地獄道也。內根者，即意根也。） 〔七、發欲界主心〕，欲界主者，即欲界他化自在天主也。謂眾生若念念張大威勢，奪他所化，以自娛樂，而行魔羅道，是名發欲界主心。（梵語魔羅，華言能奪命。謂能奪人智慧之命。稱大魔者，即此天也。） 〔八、發世智心〕，謂眾生念念欲得利智辯聰，高才明哲，鑒達古今，不信出世教法，而行尼犍道，是名發世智心。（梵語尼犍，華言離繫，即外道也。） 〔九、發梵心〕，謂眾生念念厭下欲界塵境，忻上梵天勝妙之樂，而行色、無色之道，是名發梵心。（色、無色者，謂色界、無色界也。） 〔十、發無漏心〕，無漏者，不漏落生死也。謂眾生念念厭離世間生死之苦，斷除貪瞋癡之妄惑，常修無漏之因，而行二乘之道，是名發無漏心。（二乘者，聲聞乘、緣覺乘也。）



### 丁福保佛學大辭典

【名數】見發心條。

參照：<a href="/dict/發心">發心</a>



### 佛光大辭典

謂諸眾生迷妄失真，念念起心，貪著諸境，業報不同，苦樂有異，皆由發心不純。據華嚴經隨疏演義鈔卷三十五載，十種發心即：(一)發地獄心，眾生念念起貪嗔之心，造上品（作惡之時，于欲作、正作、作已三時皆不能悔）十惡、行火塗道（即地獄道），稱為發地獄心。(二)發畜牲心，眾生念念起心，欲多眷屬，愚癡貪著，起中品（作惡之後，起少悔心）十惡，行血塗道（即畜生道），稱為發畜牲心。(三) 發餓鬼心，眾生念念欲得名聞，內無實德，唯行諂誑，起下品（作惡之時，即已能悔）十惡，行刀塗道（即餓鬼道），稱為發餓鬼心。(四)發下品十善心，下品指作善之時，即生悔心。眾生念念欲勝于他，輕他重己，而外揚仁義，行修羅道，稱為發下品十善心。(五)發中品十善心，中品指于作善之後，起少悔心。眾生念念欣樂世間，修行五戒，行人之道，稱為發中品十善心。(六)發上品十善心，上品指于十善之欲作、正作、作已三時，心皆不悔。眾生念念求生天上，閉攝內根，不著外塵，修行天道，稱為發上品十善心。(七)發欲界主心，欲界主即他化自在天主。眾生念念張大威勢，奪他所化，以自娛樂，而行魔羅道，稱為發欲界主心。(八)發世智心，眾生念念欲得利智辯聰，不信出世教法，而行尼犍（即外道）道，稱為發世智心。(九)發梵心，眾生念念厭下欲界塵境，欣上梵天勝妙之樂，而行色界、無色界之道，稱為發梵心。(十)發無漏心，無漏謂不漏落生死。眾生念念厭離世間生死之苦，斷除貪、嗔、癡等妄惑，常修無漏之因，而行二乘（聲聞乘與緣覺乘）之道，稱為發無漏心。


