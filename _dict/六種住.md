---
title: 六種住
source: deerpark.app
---

**來源：三藏法數**

<p>﹝出菩薩地持經﹞ 六種住者，約別教位次而論也。以此六人所證之位，皆不退失，故名為住。 〔一、種性住〕，種即能生之義，性即自分不改之義。謂別教菩薩，於十住、十行位中，道種成就，無有退失，數數增進，故名種性住。（十住者，發心住、治地住、修行住、生貴住、方便具足住、正心住、不退住、童真住、法王子住、灌頂住也。十行者，歡喜行、饒益行、無瞋恨行、無盡行、離癡亂行、善現行、無著行、尊重行、善法行、真實行也。） 〔二、解行住〕，解即解了，行即修行。謂別教菩薩於十回向位中，修習中觀，為入初地之方便，故名解行住。（十回向者，救一切眾生離眾生相回向、不壞回向、等一切佛回向、至一切處回向、無盡功德藏回向、隨順平等善根回向、隨順等觀一切眾生回向、真如相回向、無縛解脫回向、法界無量回向也。） 〔三、淨心住〕，謂別教菩薩，於初地斷根本見惑，得出世間心，離凡夫我相障，故名淨心住。（初地，即歡喜地也。根本見惑者，即三界外見惑，以界內諸惑由之而生也。凡夫我相者，謂凡夫之人，於五陰身執為我也。） 〔四、行道跡住〕，跡猶足跡。謂別教菩薩，從二地至七地，修習中觀，皆斷根本思惑，而有證入之跡，故名行道跡住。（二地至七地者，離垢地、發光地、燄慧地、難勝地、現前地、遠行地也。） 〔五、決定住〕，謂別教菩薩，從八地、九地，已得真實之行，不還不退，故名決定住。（八地九地者，不動地、善慧地也。） 〔六、究竟住〕，謂此非圓教妙覺果佛之究竟，乃是別教第十地菩薩，學行滿足，究竟不退，故名究竟住。（第十地者，法雲地也。）</p>

**來源：丁福保佛學大辭典**

<p>【名數】持地經立六住以攝菩薩之行位，此六入所證之位，皆不退失，故名為住：一種性住，種即能生之義，性即自分不改之義，謂菩薩於十住之位成就佛道之種性也。二解行住，於十行十迴向之位，積解行之功，不退失也。三淨心住，於初地見道之位破一切見惑，使心得一分清淨也。四行道迹住，迹者足迹也，自二地至七地修習真觀，漸次斷思惑，即有行道證入之迹也。五決定住，於八九兩地不借道力功用，增進任運，決定不退失也。六究竟住，於第十地學行滿足究竟等覺之位也。非妙覺之究竟者。見菩薩持地經二。</p>

**來源：佛光大辭典**

<p>菩薩修行之位次。即種性住、解行住、淨心住、行道蹟住、決定住、究竟住。出于菩薩地持論卷三、大明三藏法數卷二十六。住者不退之義，此六位皆為不退之位，故稱住。(一)菩薩于十住、十行之位成就佛道之因種，無有退失並繼續增進，稱為種性住。(二)于十回向位修習中道觀，為入初地之方便，稱為解行住。(三)于初地斷除根本見惑，得無漏心，離凡夫我相不淨之心，稱為淨心住。(四)二地至七地之菩薩修中道觀，斷除根本之思惑，而有行道證入之蹟，稱為行道蹟住。(五)八地、九地之菩薩已得真實行，不還不退，稱為決定住。(六)第十地之菩薩覺行滿足，究竟不退，稱為究竟住。﹝大乘義章卷十二﹞</p>
