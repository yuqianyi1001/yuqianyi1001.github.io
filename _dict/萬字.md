---
title: 萬字
source: deerpark.app
---

**來源：陳義孝佛學常見辭彙**

<p>佛胸前有一卍字，此卍字乃是吉祥的標誌。</p>

**來源：丁福保佛學大辭典**

<p>【術語】卐之形也。是印度相傳之吉祥標相，梵名室利靺蹉洛剎曩Śrivatsalakṣaṇa，即吉祥海雲相也。羅什玄奘諸師，譯之曰德字。魏菩提流支於十地經論十二譯此語為萬字。此中室利靺蹉即卐譯為萬者，為功德圓滿之義。故吉祥海雲之義，譯無咎。惟洛剎那譯為字者，是與惡剎那之語相混，梵語洛剎那，乃相，惡剎那，乃字也。今卐為相而非字，故可譯為吉祥海雲相，即萬相也。然其形右旋則為卐，如禮敬佛，右繞三匝，佛眉間白毫右旋婉轉，總以右旋為吉祥。古來有作卍者，誤也。高麗本之藏經及慧琳音義二十一之華嚴音義皆作卐。又示右旋之相而記為<img src="gaiji/DF-81D2.png"/>。大乘經之說，謂此係佛及第十地菩薩胸上之吉祥相，三十二相之一，據小乘之說，則此相不限於胸上。</p><p>楞嚴經一曰：「即時如來，從胸萬字涌出寶光。」</p><p>無量義經曰：「胸表卐字師子臆。」</p><p>觀佛經三曰：「於萬字印中說佛八萬四千諸功德行。」</p><p>唐譯華嚴經三十九曰：「皆於金剛莊嚴臆德相中，出大光明，名能壞魔怨。」（是說第十地菩薩萬字之文）。</p><p>唐譯華嚴經四十八曰：「如來胸臆有大人相，形如卐字，名吉祥海雲。」</p><p>菩提流支譯之十地經論十二曰：「經曰：於功德莊嚴金剛萬字胸出一大光明，名壞魔怨。論曰：於菩薩胸中有功德莊嚴萬字相，名為無比。」（是卐形當萬字之元初也。名義集六華嚴音義云：大周長壽二年主上制此文，著於天樞，音之為萬。謂吉祥萬德所集也。然華嚴音義無此文，且其說為非）。</p><p>毘奈耶雜事十三曰：「世尊便舒無量百千功德所生左手旋環萬字。能除怖畏，善施安穩。捉少年頭，屈右手指，內彼口中，鉤其齒木，與血俱出。」同二十六曰：「世尊便以上妙輪相萬字吉祥網輓，其指謂從無量百福所生，相好莊嚴。」</p><p>慧琳音義十二曰：「卐字之文，梵云室哩靺蹉，唐云吉祥相也。有云萬字者，謬說也。（中略）非是字也。乃是如來身上數處有此吉祥之文，大福德之相。」</p><p>華嚴音義上曰：「卐字之形，今勘梵本。卐字乃是德者之相，元非字也。（中略）卐，室利靺蹉。此云吉祥海雲。」</p><p>明本之華嚴音義一曰：「卐，梵書萬字。若佛胸前吉祥相是萬字者，何不作此字者？蓋知魏朝翻十地論，譯人昧劣，錯謂洛剎那為相，惡剎那為字，由此相字二音按聲呼之。洛惡皆如鶴字，聲勢既其相近故，使一朝之謬，累代忘返也。」</p><p>華嚴疏鈔八曰：「形如卐字者，靜法云（即華嚴音義者）室離靺瑳，本非是字，乃是德者之相。正云吉祥海雲，眾德深廣如海，益物如雲。古來三藏，誤譯洛剎曩為惡剎羅，遂以相為字，故為謬耳。然此相以為吉祥，萬德所集成，因目為萬，意在語略，義含應云萬相耳。」</p><p>已上諸說，以萬字之萬為漢語之義，然有一說，以萬直為梵音，而寫卐字之音者。宋僧傳三曰：「譯音不譯字，如佛胸前卐字是也。」日本最澄之註無量義經上曰：「萬者，借音之字，胸上表示梵滿之字。其梵字者，應作卐字。此經備音作此萬字，即表果滿也。」案此說非是。余於印度聞學僧之說，謂此卐形為梵天家之吉相，凡畫尊像必劃此卐形，於此郭內畫形體為法，是乃火炎上之形，梵天之法，以火為最大清淨，最大吉祥而創此相也。</p>
