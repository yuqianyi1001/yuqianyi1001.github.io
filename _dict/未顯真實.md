---
title: 未顯真實
source: deerpark.app
---
### 佛光大辭典

謂世尊從成道時起，至說法華經為止，凡四十餘年間，在法華經以前所說諸經皆為方便權教，未顯真實，至說法華經時，始宣說真實之教。（參閱‘四十餘年未顯真實’1646）



### 丁福保佛學大辭典

【術語】無量義經曰：「以諸眾生等性欲不同種種說法，以方便力，四十餘年未顯真實。」佛成道後四十餘年說種種之法，投種種之機，此中有大法，有小法，有方便，有真實。天台以之判藏通別圓四教，約言之，即有成佛之法與不成佛之法是也。然佛一代之化期將盡而說法華經，其先說成佛之法，已不待言，彼不成佛之法，實成佛之法也，為成佛之方便說淺近之法，開會前不成佛之法而為成佛之法也。是之謂法華開會。此開會乃佛之本意。四十餘年未顯真實者，謂不為此開會也。然則爾前為未顯真實，今經為示真實相者，唯就開會之化儀而言，非就所說之化法而言也，就所說之法而言，則爾前諸經，真實大法即圓教之存者，反較法華為多，而於圓教之體與法華所說之圓教無異，法華之圓法可以成佛，故爾前所說之圓教亦當成佛，如天台判觀經之所說，為圓頓是也。法華玄義十曰：「凡此諸經皆是逗會他意，令他得益，不譚佛意意趣何之？今經不爾，絓是法門綱目大小觀法十力無異，種種規矩皆所不論，為前經已說故。但論如來布教之元始，中間取與漸頓適時，大事因緣究竟終訖，說教之綱格大化之筌罤。」



