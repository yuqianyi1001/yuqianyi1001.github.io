---
title: 大乘菩薩十地
source: deerpark.app
---
### 丁福保佛學大辭典

【術語】是華嚴仁王等諸大乘經所明大乘菩薩之十地也。一、歡喜地，為菩薩既滿初阿僧祇劫之行，初得聖性，破見惑，證二空理，生大歡喜，故名歡喜地。菩薩於此位，成就檀波羅蜜。二、離垢地，成就戒波羅蜜。斷修惑，除毀犯之垢，使身清淨，故云離垢地。三、發光地，成就忍辱波羅蜜，斷修惑，得諦察法忍，智慧顯發，故云發光地。四、燄慧地，成就精進波羅蜜，斷修惑，使慧性熾盛，故云燄慧地。五、極難勝地，成就禪定波羅蜜，斷修惑，真俗二智之行相互違者，使之合而相應，故云極難勝地。六、現前地，成就慧波羅蜜，斷修惑，發最勝智，使現前無染淨之差別，故云現前地。七、遠行地，成就方便波羅蜜，發大悲心，亦斷修惑，遠離二乘之自度，故云遠行地。此位即終第二阿僧祇劫之行。八、不動地，成就願波羅蜜，斷修惑，作無相觀，任運無功用相續，故云不動地。九、善慧地，成就力波羅蜜，斷修惑，具足十力，於一切處知可度不可度，能說法，故云善慧地。十、法雲地，成就智波羅蜜，亦斷修惑，具足無邊功德，出生無邊功德水，如大雲覆虛空出清淨之眾水，故云法雲地。



