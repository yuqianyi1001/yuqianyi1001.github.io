---
title: 尸毘王墓
source: deerpark.app
---

**來源：丁福保佛學大辭典**

<p>【雜名】宋沈括夢溪筆談曰：延州天山之顛，有奉國佛寺，二庭中有一墓，世傳尸毘王之墓也。尸毘王出於佛書大智論，言嘗割身肉以飼餓鷹，至割肉盡。今天山之下，有濯筋河，其縣為膚施，亦與尸毘王說相符。按漢書膚施，乃秦縣名，此時未有佛書，疑後人附會縣名為說。慶歷中施昌言鎮鄜延，乃壞奉國寺為倉，發尸毘墓，得千餘秤炭。其棺槨皆朽，有枯骸尚完，脛骨長二尺餘，顱骨大如斗。并得玉環玦七十餘件，玉衝牙長僅盈尺，皆為在位者所取。金銀之物，入於役夫。</p>
