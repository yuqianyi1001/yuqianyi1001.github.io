---
title: 五識
source: deerpark.app
---

### 陳義孝佛學常見辭彙

眼識、耳識、鼻識、舌識、身識。因是六識中之前五識，故名五識。在三界中，欲界的有情有六識，色界的初禪天無鼻舌二識，二禪天以上則五識全無，唯有一意識而已。



**來源：三藏法數**

﹝出法界次第﹞ 〔一、眼識〕，謂眼根由對色塵即生其識，此識生時，但能見色，是名眼識。 〔二、耳識〕，謂耳根由對聲塵即生其識，此識生時，但能聞聲，是名耳識。 〔三、鼻識〕，謂鼻根由對香塵即生其識，此識生時，但能嗅香，是名鼻識。 〔四、舌識〕，謂舌根由對味塵即生其識，此識生時，但能嘗味，是名舌識。 〔五、身識〕，謂身根由對觸塵即生其識，此識生時，但能覺觸，是名身識。

﹝出起信論疏﹞ 〔一、業識〕，業識者，即根本無明之惑也。謂本覺心源，初無動相，以不覺故，動為業識。論云：以依不覺故心動，說名為業。是也。 〔二、轉識〕，轉識者，亦名見相，謂依前業識初動之相，轉成能見，即此能見初動之相，是名轉識。論云：以依動故能見，不動則無見。是也。 〔三、現識〕，謂有能見，則一切境界妄現。此之境界，如鏡之明，能現色像，是名現識。論云：以依能見，故境界妄現。是也。 〔四、智識〕，謂於前現識之相，不了自心所現，故起分別染淨之智，是名智識。論云：依於境界心起分別。是也。 〔五、相續識〕，謂依前分別境界起念相續，無有間斷，是名相續識。論云：依於智故，生其苦樂，覺心起念，相應不斷。是也。



### 丁福保佛學大辭典

【名數】起信論所說：一，業識，依根本無明之惑而始動本心者。業為動作之義。二，轉識，業識一轉而生能見之作用者。三，現識，伴能見之作用而現所見之妄境界者。已上三識當於唯識論阿賴耶識之自體分，見分，相分。四，知識，向自心所現之境界而生種種之邪分別者。五，相續識，由邪分別而於愛境生樂覺，於不愛境生苦覺，苦樂之念，相續不絕者，且依之起惑潤業，使生死相續者。已上二識屬於意識之作用。見起信論義記末。又由眼耳鼻舌身而生之色聲香味觸。見五字部五識條。

【名數】依眼耳鼻舌身之五根而生，緣色聲香味觸五境之心識：一眼識，二耳識，三鼻識，四舌識，五身識。此為六識中之前五識，故常稱為前五識。三界中欲界之有情有六識，色界之初禪天無鼻舌二識，二禪天以上無五識，唯有意識之一也。見識條。

參照：<a href="/dict/識">識</a>



### 佛光大辭典

(一)梵語pañca vijñānāni，巴利語pañca viññānāni。五種心識之意。指眼識（梵cakṣur -vijñāna ）、耳識（梵śrotra -vijñāna ）、鼻識（梵ghrāṇa -vijñāna ）、舌識（梵jihvā -vijñāna ）與身識（梵kāya -vijñāna ）。乃六識或八識中之前五識，故亦稱前五識。或有附加‘身’字以表示復數，而稱五識身。五識中，眼識以眼根為所依，緣色境；耳識以耳根為所依，緣聲境；鼻識以鼻根為所依，緣香境；舌識以舌根為所依，緣味境；身識以身根為所依，緣觸境。是所謂前十五界。如上五識各別，以眼等五根為所依，即就不共依而言之意。

然據俱舍論卷一載，眼等五識亦以無間滅之意根為共通之所依。又成唯識論卷四謂五識之俱有所依有同境依、分別依、染淨依、根本依四種。同境依謂眼等五根為五識同境之依，即能依與所依共取現境。分別依謂第六意識為前五識分別之依。又第六意識為明了分別之識，前五識則無明了之用，依第六意識之力，明了緣境，故第六識亦稱明了依。染淨依謂第七識為五識染淨之依，即五識由第七識之染淨而成有漏或無漏。根本依謂第八識為五識之根本依，即第八識為諸識之根本，能持諸識之種子，而令諸識生起。此五識皆為外門轉，皆以物質之感官（色根）為所依，而以物（色法）為對境，僅于現在之對象起作用，亦僅由直覺（現量）識知對境，而非恆常起作用。

依說一切有部之義，五識之行相粗，恆與尋伺相應，通善、不善、無記三性，唯通于染，而無離染，唯為修所斷。鼻、舌二識唯在欲界，眼、耳、身三識在色界初禪，即二禪以上皆無五識。在唯識大乘，主張五識與尋伺不相應，通于三性，有染有離染，二禪以上亦無五識。又此五識在五蘊中，與意識同攝于識蘊；在十二處中，亦合意識而攝于意處；在十八界中，則各立為眼識界乃至身識界。此外，唯識家說五識乃由第八本識中之種子轉變生起，故五識亦稱為五轉識。﹝成唯識論卷七、五事毗婆沙論卷下、識身足論卷六、大毗婆沙論卷四十二、卷七十二、雜阿毗曇心論卷一、俱舍論卷二、順正理論卷四、成唯識論述記卷四末、卷七本、大乘義章卷三末﹞

(二)大乘起信論說‘意’有五識。即：(一)業識，(二)轉識，(三)現識，(四)智識，(五)相續識。


