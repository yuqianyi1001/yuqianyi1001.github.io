---
title: 家家
source: deerpark.app
---

### 法相辭典

★顯揚三卷十一頁雲：二、家家。謂即預流果、由善修聖道故；或生天上，或生人間；從家至家，得盡苦際。

★二解　俱舍論二十四卷一頁雲：論曰：即預流者、進斷修惑，若三緣具；轉名家家。一、由斷惑。斷欲修斷三四品故。二、由成根。得能治彼無漏根故。三、由受生。更受欲有三二生故。頌中但說初後緣者；預流果後，說進斷惑；成能治彼諸無漏根、義準已成；故不具說。然復應說三二生者，以有增進，于所受生、或少，或無，或過此故。何緣此無斷五品者？以斷第五、必斷第六。非一品惑能障得果，猶如一間，未越界故，應知總有二種家家。一、天家家。謂欲天趣生三二家，而證圓寂。或一天處，或二或三。二、人家家。謂于人趣、生三二家、而證圓寂。或一洲處，或二、或三。即預流者、進斷欲界一品修惑，乃至五品；應知轉名。

★三解　大毗婆沙論五十三卷十四頁雲：家家、有二。謂天家家、及人家家。天家家者：謂于天上，或受二生；或受三生。或一天處、或二天處、或三天處、受二三生；或一天家、或二天家、或三天家、受二三生。人家家者：謂于人中、或受二生；或受三生。或一洲處、或二洲處或三洲處、受二三生；或一人家、或二人家、或三人家、受二三生。又雲：由三緣故，建立家家。一、由業故，二、由根故，三、由結故。由業故者：謂先造作增長欲界二有或三有業。由根故者：謂彼已得對治欲界三品或四品結、無漏諸根。由結故者：謂彼已斷欲界三品或四品結。于此三緣，隨一不具，不名家家。



### 三藏法數

家家者，受生處不一也。謂此人於欲界九品思惑中，若斷三四品，或於天中三二家受生，或於人中三二家受生，方得證第二斯陀含果也。



### 丁福保佛學大辭典

【術語】十八有學之一。一來向中證極果之聖者也。此有二種：一三生家家，斷欲惑三品，既滅四生，猶餘六品，即三生者。二二生家家，斷欲惑四品，既滅五生，猶餘五品，即二生者。此聖者三生或二生，由家轉生於家，證極果，入涅槃，故稱家家。而三生二生之一生，與人之一生皆謂之少生或半生。合於天之一生所謂一大生也。此有平等家家與不等家家之二種（婆沙正理說二種，俱舍說平等之一種）。平等家家者，為天三人三，天二人二，或人三天三，人二天二也。不等家家者，為天三人二，天二人一，或人三天二，人二天一也。因之分為天家與人家二種。天家家者，謂平等家家之天三人三或天二人二，於天處得道，又還於天處而證極果者（因得道與涅槃之處而得名）。不等家家之天三人二或天二人一，於人處得道，於天證極果者（但由涅槃之處而得名）。人家家者謂平等家家之人三天三或人二天二於人處得道，於人處證極果，不等家家人三天二或人二天一，於天處得道，於人處證極果也。今就此中不等家家中第一種，天三人二三生家家之天家，示其生處得果之相，則先於人中得見道已，斷三品之惑。從此命終而生於天之一處。又由天死，來生人間，受人之一生，又由人死，生於天處，受天之一生。合前之一生為天之二生。復由天來生人間受人之一生，合前之一生為人之二生。又由人死，上生於天，更受一生，合前之二生為天之三生。於此第三生斷盡一切餘惑而證阿羅漢果也。故三生之天家家為天三人二（總除最初得道之生）。三生之天家家既然，則其餘二生天家之天二人一，三生之人家家之人三天二，二生之人家家之人二天一及平等家家之四種亦準此可知。此中平等家家為不厭受生之人，故三生者人天具三生，二生者人天具二生。不等家家為厭受生之人，故三生者人天中，一方三生滿，則三生之分濟，故一方之生，略而不受也。二生準是可知。見婆沙四十二，俱舍光記二十四，四教儀。


