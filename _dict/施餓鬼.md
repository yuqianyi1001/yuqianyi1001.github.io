---
title: 施餓鬼
source: deerpark.app
---

### 丁福保佛學大辭典

【行事】阿難尊者夜見餓鬼，名焰口（不空譯焰口，實叉難陀譯面然）。鬼請阿難施一斛食。阿難還白佛，佛說施餓鬼食之法。又名斛食法。使一切道俗修之。比丘每日生飯，亦施餓鬼之法也。佛說救拔焰口餓鬼陀羅尼經曰：「阿難獨居，靜處夜三更，有餓鬼現前，名焰口。形醜陋，口中吐火。白阿難曰：卻後三日汝命盡，將生餓鬼中。阿難畏問免之方便。餓鬼曰：汝明日對無數餓鬼與無數婆羅門仙等施摩伽陀國一斛，並為我供養三寶，以此功力汝延壽，且我亦免餓鬼苦。阿難以言於佛，佛為說陀羅尼曰：誦此陀羅尼施食，一一餓鬼當得摩伽陀國七斛食，汝今受持此法，福德壽命皆增長。」釋門正統四曰：「若夫施食之法。又非一切人天所知。惟如來以大慈普覆，不忍一切含靈受其饑餓苦惱。故假面然鬼王緣起，令阿難尊者以一搏食誦咒施之。今緇素通行謂之施餓鬼食。」


