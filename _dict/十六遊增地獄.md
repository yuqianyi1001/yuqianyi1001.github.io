---
title: 十六遊增地獄
source: deerpark.app
---

**來源：陳義孝佛學常見辭彙**

<p>八熱地獄，每一獄的四門，各有十六副地獄，此十六副地獄的痛苦，一獄比一獄加深，故名遊增。罪人在八熱地獄受罪後，又要經過十六遊增，次第受苦，其名為：斤斧、豺狼、劍樹、寒冰、黑沙、沸屎、鐵釘、焦渴、飢餓、銅鑊、多鑊、石磨、膿血、量火、灰河、鐵丸。</p>

**來源：三藏法數**

<p>﹝出經律異相并諸經要集﹞ 謂八寒、八熱大獄，每獄有四門，門各有四獄，受苦眾生，於此諸獄，次第遊歷，其苦轉增，故名十六遊增地獄也。 〔一、黑沙地獄〕，謂熱風吹熱黑沙，沙著於身，皮骨燋爛，久受苦已，方出此獄，復到沸屎地獄。 〔二、沸屎地獄〕，謂沸屎鐵丸，自然滿前，驅逼罪人，使抱鐵丸，燒其身手；復使撮著口中，從咽至腹，通徹下過，無不燋爛。有鐵觜蟲，唼肉達髓，苦毒無量，久受苦已，方出此獄，復到鐵釘地獄。 〔三、鐵釘地獄〕，謂獄卒捉罪人，偃熱鐵上，舒展其身，以釘釘其手足。周遍身體，盡五百釘，苦毒無量，久受苦已，方出此獄，復到饑餓地獄。 〔四、饑餓地獄〕，謂獄卒捉罪人，撲熱鐵上，鎔銅灌口，從咽至腹，通徹下過，無不燋爛，久受苦已，方出此獄，復到渴地獄。 〔五、渴地獄〕，謂獄卒將熱鐵丸，著罪人口中，燒其唇舌，通徹下過，無不燋爛，久受苦已，方出此獄，復到一銅鑊地獄。 〔六、一銅鑊地獄〕，謂獄卒捉罪人，倒投鑊中，隨湯涌沸，上下迴旋，身已壞爛，久受苦已，方出此獄，復到多銅鑊地獄。 〔七、多銅鑊地獄〕，謂獄卒捉罪人，倒投鑊中，舉身爛壞，以鐵鉤取置餘鑊中，苦毒無量，久受苦已，方出此獄，復到石磨地獄。 〔八、石磨地獄〕，謂獄卒捉彼罪人，撲熱石上，舒展手足，以大熱石，壓其身上，迴轉揩磨，骨肉糜碎，苦毒無量，久受苦已，方出此獄，復到膿血地獄。 〔九、膿血地獄〕，謂膿血沸涌，罪人於中，東西馳走，湯其身體，頭面爛壞；又取膿血食之，通徹下過，苦毒難忍，久受苦已，方出此獄，復到量火地獄。 〔十、量火地獄〕，謂有大火聚，其火燄然，獄卒驅逼罪人，手執鐵升，以量火聚，遍燒身體，苦毒熱痛，呻吟號哭，久受苦已，方出此獄，復到灰河地獄。 〔十一、灰河地獄〕，謂縱廣各五百由旬，灰河沸涌，惡氣蓬[火*孛]，洄波相搏，聲響可畏。從底至上，鐵刺縱橫，岸有劍林，枝葉華實皆是刀劍，罪人入河，隨波上下，洄澓沉沒，鐵刺刺身，內外通徹，苦痛萬端。乃出灰河，至彼岸上，利劍割刺，身體傷壞，復有豺狼，來嚙罪人，生食其肉，走上劍樹，劍刃下向，下劍樹時，劍刃上向，手攀手絕，足踏足斷，皮肉墮落，筋脈相連，有鐵觜鳥，啄頭食腦，罪人復入灰河，隨波沉沒，鐵刺刺身，皮肉爛壞，膿血流出，惟有白骨，漂浮於外，冷風來吹，尋便起立，宿對所牽，不覺忽至鐵丸地獄。 〔十二、鐵丸地獄〕，謂有執鐵丸獄卒，驅其罪人，撮之手足爛壞，舉身火然，久受苦已，方出此獄，復到釿斧地獄。 〔十三、釿斧地獄〕（釿音斤，劑斷也），謂獄卒捉彼罪人，撲熱鐵上，以熱鐵釿斧，斫其手足及耳鼻身體，苦毒無量，久受罪已，方出此獄，復到豺狼地獄。 〔十四、豺狼地獄〕，謂豺狼競來[齒*齊]（音劑）嚙罪人，肉墮骨傷，膿血流水，苦痛萬端，久受苦已，乃出此獄，復到劍樹地獄。 〔十五、劍樹地獄〕，謂諸罪人，入彼劍林，有暴風起，吹劍樹葉，墮其身上，頭面身體，無不傷壞，有鐵觜鳥，啄其兩目，苦痛無量，久受苦已，乃出此獄，復到寒冰地獄。 〔十六、寒冰地獄〕，謂有大寒風，吹罪人身，舉體凍傷，皮肉墮落，苦毒叫喚，然後命終。皆因眾生造極惡業，故墮此等諸地獄也。</p>

**來源：丁福保佛學大辭典**

<p>【名數】此八大地獄，各有十六副地獄，一大地獄之四門，各有煻煨增與屍糞增與鋒刃增與烈河增之四處，合為十六處。八大地獄合之有一百二十八，是為罪人遊履時增加之地獄，故名遊增地獄。見俱舍論十一。</p><p>【名數】八寒八熱之大地獄，各有四門，各門有四獄。各各附屬十六地獄。墮於此之眾生，轉歷諸所，而增其苦，故曰遊增地獄。</p>
