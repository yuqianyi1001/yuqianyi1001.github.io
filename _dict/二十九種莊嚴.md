---
title: 二十九種莊嚴
source: deerpark.app
---
### 佛光大辭典

天親之淨土論謂極樂淨土之莊嚴有二十九種，皆由彌陀之願心而莊嚴者。其中(一)淨土之依報（即器世間清淨）有十七種，即所謂之國土功德莊嚴：(1) 清淨功德，(2)量功德，(3)性功德，(4)形相功德，(5)種種事功德，(6)妙色功德，(7) 觸功德，(8)三種功德，(9)雨功德，(10)光明功德，(11)妙聲功德，(12)主功德，(13) 眷屬功德，(14)受用功德，(15)無諸難功德，(16)大義門功德，(17)一切所求滿足功德。

(二)淨土之正報（即眾生世間清淨）有十二種，即佛功德莊嚴八種與菩薩功德莊嚴四種。佛之八種為：(1)座功德，(2)身業功德，(3)口業功德，(4)心業功德，(5)大眾功德， (6)上首功德，(7)主功德，(8)不虛作住持功德。菩薩之四種為：(1)不動本處遍至十方供養化生莊嚴，(2)一念一時遍至佛會利益群生莊嚴，(3)一切世界贊嘆諸佛莊嚴，(4)無三寶處示法莊嚴。此說與無著之攝大乘論卷下、天親之攝大乘論釋卷十五等之報土十八圓淨之說大致相合。



### 丁福保佛學大辭典

【名數】天親之淨土論，觀察彌陀之淨土，明二十九種之莊嚴。其中淨土之依報，即器世間清淨，有十七種，淨土之正報，即眾生世間清淨，有十二種。

依報十七種者：一清淨莊嚴，勝過三界有漏之穢土而無漏清淨也。

二量莊嚴，究竟如虛空無邊際也。

三性莊嚴，依正道之大慈悲無漏之善根，隨順法性而生起之淨土也。

四形相莊嚴，淨土清淨，光明滿足，如明鏡日月輪也。

五種種事莊嚴，備諸珍寶，具足妙莊嚴也。

六妙色莊嚴，無垢光燄熾盛明淨曜世間也，

七觸莊嚴，莊嚴淨土之種種珍寶柔軟，觸之者生勝樂也。

八三種莊嚴，水上與地上及虛空之三處莊嚴也。

九雨莊嚴，雨寶衣寶華，無量之妙香普薰也。

十光明莊嚴，佛慧明淨之日除世之痴冥也。

十一妙聲莊嚴，淨土妙聲深遠，善聞於十方也。

十二主莊嚴，正覺之阿彌陀，為法王善住持也。

十三眷屬莊嚴。諸菩薩眾由如來正覺之華化生也。

十四受用莊嚴，受用大乘之法昧、禪味、三昧味也。

十五無諸難莊嚴，永離身心苦惱，受樂無間斷也。

十六大義門莊嚴，淨土是大乘善根界，一切平等清淨無譏嫌之名言，又無女人與六根不具者及二乘與一譏嫌實體，眾生普為大乘之薩埵，一味平等也。大義門者謂淨土為通大乘義利之門戶也。

十七一切所求滿足莊嚴。眾生之所願樂一切能滿足也。

正報之十二分為二種，佛有八種，菩薩有四種。

佛之八種者，一座莊嚴，無量之大寶王微妙之淨華臺也。二身業莊嚴，相好之光一尋，超於色像群生也。三口業莊嚴，如來微妙之梵響聞於十方也。四心業莊嚴，同地水火風空於無分別也。五大眾莊嚴，彼土之人天聖眾，皆成就大乘善根由如來清淨之智海而生也。六上首莊嚴，阿彌陀佛，於淨土為上首，如須彌山王勝妙，無有超過者也。七主莊嚴，阿彌陀佛，為彼土之教主，天人丈夫之眾，恭敬瞻仰也。八不虛作莊嚴，佛之本願力非虛設，遇之無空過者，必能令速滿足功德之大寶海也。

菩薩之四種莊嚴者：一不動本處徧至十方供養化生莊嚴，二一念一時徧至佛會利益群生莊嚴，三一切世界讚嘆諸佛莊嚴，四無三寶處示法莊嚴也。

此二十九種皆由彌陀之願心而莊嚴者。見淨土論。

【名數】見莊嚴條。

參照：<a href="/dict/莊嚴">莊嚴</a>



