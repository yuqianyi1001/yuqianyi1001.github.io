---
title: 髻珠
source: deerpark.app
---
### 丁福保佛學大辭典

【譬喻】髻中之珠也。法華七喻之一。有大功者，王解髻中之明珠而與之，以喻為已出分段生死，進而離變易生死之機說法華也。法華經安樂行品曰：「文殊師利！譬如強力轉輪聖王，欲以威勢降伏諸國，而諸小王不順其命。時轉輪王，起種種兵，而往討伐。王見兵眾戰有功者，即大歡喜，隨功賞賜。或與田宅聚落城邑，（中略）奴婢人民，唯髻中明珠，不以與之。所以者何？獨王頂上有此一珠，若以與之，王諸眷屬，必大驚怪。文殊師利！如來亦復如是，以禪定智慧力，得法國土，王於三界。而諸魔王不肯順伏，如來賢聖諸將，與之共戰。其有功者，心亦歡喜。於四眾中，為說諸經，令其心悅。賜以禪定解脫無漏根力諸法之財，又復賜與涅槃之城。言得滅度，引導其心，令皆歡喜。而不為說是法華經。文殊師利！如轉輪王見諸兵眾有大功者，心甚歡喜。以此難信之珠，久在髻中，不妄與人。而今與之。（中略）此法華經，是諸如來第一之說。於諸說中，最為甚深，末後賜與。如彼強力之王，久護明珠，今乃與之。文殊師利！此法華經，諸佛如來秘密之藏，於諸經中，最在其上。長夜守護，不妄宣說。始於今日，乃與汝等而敷演之。」涅槃經三曰：「譬如國王髻中明珠付典藏臣，藏臣得已，頂戴恭敬，增加守護。我亦如是，頂戴恭敬增加守護如來所說方等深義。何以故？令我廣得深智慧故。」方等陀羅尼集經四曰：「譬如國王髻中明珠，愛之甚重，若臨終時授與所愛之子。我今為諸法王，此經即如髻中明珠，汝如我子。今以此大方等陀羅尼經授與於汝，譬如此王以髻明珠授與其子。」



