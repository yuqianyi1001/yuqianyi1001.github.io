---
title: 牛頭栴檀
source: deerpark.app
---

**來源：丁福保佛學大辭典**

<p>【植物】又稱赤栴檀。栴檀為香樹名，出自牛頭山，故曰牛頭栴檀。名義集三曰：「正法會經云：此洲有山名曰高山，高山之峰多有牛頭栴檀，以此山峰狀如牛頭於此峰中生栴檀樹，故名牛頭。華嚴云：摩羅耶山出栴檀香名曰牛頭，若以塗身，設入火坑火不能燒。大論云：除摩梨山無出栴檀香。」智度論十八曰：「除摩黎山一切無出栴檀木。」西域記十曰：「國南海濱有秣刺耶山，崇崖峻嶺洞谷深澗，其中則有白檀樹。栴檀儞婆樹，樹類白檀，不可以別。唯於盛夏登高遠瞻，其有大蛇縈者，於是知之。猶其木性涼冷，故蛇盤也。既見已射箭為記，冬蟄之後，方乃採伐。」觀佛三昧海經一謂：「牛頭栴檀，生伊蘭叢中，牙莖枝葉，如閻浮提竹筍。仲秋月滿，卒從地生，成栴檀樹。眾人皆聞牛頭栴檀上妙之香。」梵Gośīrṣaka－candana。</p>
