---
title: 密教十重戒
source: deerpark.app
---

**來源：丁福保佛學大辭典**

<p>【術語】有二說：（一）無畏三藏禪要曰：</p><p>「一、菩提心不可退，有妨成佛故也。</p><p>二、不可捨三寶而歸依外道，是為邪法故也。</p><p>三、不可毀謗三寶及三乘之教典，背佛性故也。</p><p>四、於甚深之大乘經典有不通解處，不可生疑惑，非凡夫之境故也。</p><p>五、若有眾生，已發菩提心，則不可說使退菩提心而趣向，二乘之法，斷三寶之種故也。</p><p>六、於未發菩提心者，亦不可說使彼發二乘心之法，違於本願故也。</p><p>七、不應對於小乘及邪見人之前輒說大乘之法，恐彼生謗獲大殃故也。</p><p>八、不可發起諸邪見等之法，恐斷善根故也。</p><p>九、於外道之前，不可自說我具無上菩提之妙戒。恐彼以瞋恨之心，求如是之物，不辨得，則退菩提心，二俱有損故也。</p><p>十、但於一切眾生有所損害及無利益者，皆不可作，又不可使人作，見作而隨喜，與利他之法及慈悲心相違背故也。」</p><p>（二）大日經九說前四重。同十七說後六重。曰：</p><p>「一、不應捨正法，一切如來之聖教，皆當授修行受持讀誦，如大海之納百川，無厭足之心。若於諸乘了不了之義，於一切法門，隨生棄捨之心。則如聲聞乘中對於若堪作法之人，心生口言，捨一法隨成捨戒。在具足毘尼，雖不墮眾教固非犯戒之罪，今於此秘密大乘，畢竟無有捨義，故成重罪也。又此一切法門，皆是大悲世尊於無量阿僧祇劫所積集，為欲於普門饒益一切眾生，故演說之，猶如不應不辨字輪之一，如聲聞人，捨一事，猶因和合之義斷，而喪失律儀，何況摩訶衍耶？</p><p>二、不應捨離菩提心，此菩提心，於菩薩之萬行猶如大將之幢旗，若大將喪失幢旗時，則是三軍敗績，墮於他之勝處，故為波羅夷也。</p><p>三、於一切法不應慳吝，有人不捨正，不離菩提心，然於正法慳吝，不肯觀機而惠施，亦波羅夷罪也。</p><p>四、勿於一切眾生作不饒益行，此是與四攝相違之法，四攝是菩薩具戒中之四依，初受戒時，先應開示此遮難，若能奉行者，方可受之，不能奉行，則非摩訶薩埵，不得受之。其所以然者，菩薩發一切智心，為欲普攝一切眾生，為欲作三乘入道因緣，而今反作四攝相違之法，起眾生障道之因緣故也。</p><p>五、不謗一切三乘教法，若謗之者，即是謗佛法僧謗大菩提心，故為犯重。以秘密藏中一切方便皆是佛之方便也，是故毀一一之法，即是謗一切法。世間治世產業藝術等事，皆有正理相應，亦不可謗，何況三乘法耶？</p><p>六、不應於一切法生於慳吝，菩薩集一切法，為一切眾生也，若有所秘惜，則是捨菩提也，故為犯重。</p><p>七、不得邪見，撥無因果，無無見道之人等諸邪見是也，自然捨佛法僧及菩提心，故為犯重。</p><p>八、於發大心人勸發其心不令退息，若見其懈退而不勸發，或阻止其心，或使離無上菩提之道，則是違逆一切如來所應作之事，故為犯重。</p><p>九、於小乘人前不觀彼根而說小法，或於大乘人之前不觀彼機而說小法之行，即犯重禁。是以方便不具，違逆如來之方便，差機說法，為人天之怨故也。</p><p>十、菩薩常當行施，不得施他人以害物之具，如施酒施藥刀杖之類，一切不饒益之具，是犯重也。</p>
