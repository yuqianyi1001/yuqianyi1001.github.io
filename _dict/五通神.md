---
title: 五通神
source: deerpark.app
---

**來源：丁福保佛學大辭典**

<p>【神名】邪神也。龍城錄曰：「柳州舊有鬼，名五通。余始到，不之信。一日偶發篋易衣，盡為灰燼。乃為文醮訴於帝，帝懇我心，遂爾龍城絕妖邪之怪。」武林聞見錄曰：「嘉泰中大理寺決一囚，數日，見形獄吏云：泰和樓五通神虛位，某欲充之，求一差檄，言差充某神位，得此為據可矣。如其言，經數月，人聞樓上五通神日夜喧鬨。吏乃泄前事，為增塑一像，遂寂然。」按，今委巷荒墟多建矮屋，繪版作五神像祀之，謂之五聖。畱青日札云：即五通神也。或謂明太祖定天下，封功臣，夢陣亡兵卒千萬請恤。太祖許以五人為伍，處處血食。命江南家立尺五小廟，俗稱為五聖堂。然則五聖與五通不同矣。陔餘叢考三十五曰：「鈕玉樵謂五通起於明祖，則未必然。按夷堅志，劉舉將赴解，禱於錢塘門外九里西五聖行祠，遂登科。為德興尉，到任奠五顯廟。知為五聖之祖祠也。則五聖之祠，宋已有之。七修類稿又謂五通神即五聖也。然則五聖五顯五通，名雖異而實則同。夷堅志所載，韓子師病祟，請客以符水治之。見五通神銷金黃袍，騎馬而去。（中略）如此之類，不一而足。而陳友諒僭號，亦在采石五通廟。則五聖者，宋元已有之。而非起於明祖矣。」</p>

**來源：佛光大辭典**

<p>我國古代民間傳說中之淫邪神名。謂能作祟于人。俗稱五聖。本為兄弟五人，唐末已有香火，廟號五通。唐代鄭愚之大溈虛v師銘有‘牛阿旁，鬼五通’之語。或謂明太祖定天下之初，夢陣亡兵卒請恤，太祖許以五人為伍，處處血食，命江南人家立尺五小廟，俗名五聖堂。清朝康熙（1662～1722）年間，江寧巡撫湯斌曾毀像撤祠，然亦未盡絕。﹝留青日札、陔餘叢考卷三十五﹞</p>
