---
title: 紙錢
source: deerpark.app
---
### 佛光大辭典

又作陰錢、寓錢、擬錢。亦即切紙為錢形者。我國自漢魏以來，即有將錢與死者同時納棺之習俗。此錢稱為瘞錢（瘞為埋之意），後則禁止埋錢而以紙錢代用。禪宗于祈禱或盂蘭盆會之時，多將紙錢串連，而與經馬（繪于圖上之馬）等懸掛于堂柱，待法會終了時，將其置于銅缽內焚燒。此外，民間又盛傳一說，為減輕死者之罪業，死者須持紙錢向冥土府庫繳納，故紙錢亦稱寄庫錢。﹝釋氏要覽卷中、佛祖統紀卷三十三、冥報記卷中﹞



### 丁福保佛學大辭典

【物名】真言宗祭供星天，專用紙錢。又禪林，於祈禱及盂蘭盆會等雕紙如錢形，數十相連，與心經等於會畢時，焚化之，所以供鬼神也。唐書王璵傳曰：「漢以來葬者皆有瘞錢，後世里俗稍以紙寓錢為鬼事，至是璵乃用為穰祓。」按，法苑珠林，紙錢起於殷長史。洪慶善杜詩辨證云：齊東昏侯好鬼神之術，剪紙為錢，以代束帛，至唐盛行其事。王叡詩：紙錢灰出木棉花。李山甫詩：可要行人贈紙錢。徐凝詩：無人送與紙錢來。皆言之。卲康節春秋祭祀，亦焚紙錢。程伊川問之。曰：冥器之義也。脫有益，非孝子順孫之心乎。宋王炎有清明日先塋掛紙錢詩。」又封氏見聞紀曰：「後漢蔡倫所造，魏晉以來，始有其事。凡鬼神之物，其象似亦猶塗車芻靈之類，古埋帛，今則皆燒之。」



