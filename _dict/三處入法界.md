---
title: 三處入法界
source: deerpark.app
---

**來源：三藏法數**

﹝出華嚴經疏﹞ 法界，即一切眾生本有之心，諸佛所證平等之理也，而云三處入者，由菩薩根有利鈍，行有淺深，故所證入先後不定，遂分三處也。 〔一、十住初心入法界〕，謂利根菩薩，即於初住位中，破無明惑，證入法界平等之理，得不退轉，是名十住初心入法界也。（十住者，發心住、治地住、修行住、生貴住、方便具足住、正心住、不退住、童真住、法王子住、灌頂住也。） 〔二、回向終心入法界〕，謂菩薩於十回向後，心眾行純熟，證入法界，是名回向終心入法界也。（十回向者，救一切眾生離眾生相回向、不壞回向、等一切佛回向、至一切處回向、無盡功德藏回向、隨順平等善根回向、隨順等觀一切眾生回向、真如相回向、無礙解脫回向、法界無量回向也。） 〔三、初地入法界〕，謂菩薩於前行向中，功德具足，至於初地，即得證入法界；乃了三德圓融，三身自在，是名初地入法界也。（三德者，法身德、般若德、解脫德也。三身者，法身、報身、應身也。）



### 丁福保佛學大辭典

【名數】法界為華嚴經所證之理，猶法華言實相。聲聞之根性，有上中下之別，如法華之入理，有三周之別，菩薩之根性，有上中下之別，則華嚴之入理亦有三處之別：一、十住初心入法界，是上根之菩薩於初住證法界之理者。二、迴向終心入法界，是中根之菩薩於十迴向之滿位證法界之理者。三、初地入法界，是下根之菩薩至初地之位，證法界之理者。見華嚴大疏七。



### 佛光大辭典

法界，指常住不變，一如平等，寂靜聖智之境界。亦即指一切眾生本有之心，與諸佛所證平等之理。菩薩之根性有上、中、下之別，故證入法界之處亦有三種之別：(一)住十初心入法界，為上根菩薩于初住位中破無明惑，證入法界平等之理。(二)回向終心入法界，為中根菩薩于十回向之滿位眾行純熟，證入法界之理。(三)初地入法界，為下根菩薩至初地之位證入法界之理。﹝大方廣佛華嚴經疏卷七﹞


