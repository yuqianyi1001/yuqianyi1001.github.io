---
title: 阿未羅
source: deerpark.app
---

### 丁福保佛學大辭典

【植物】Āmalaka，果名。新稱阿末羅，阿摩洛迦，菴摩洛迦等。舊稱菴摩羅，阿磨勒，菴摩勒。玄應音義二十一曰：「阿末羅，舊言菴摩羅，亦作阿摩勒。其葉似小棗，花亦白小，果如胡桃，其味酸而甜，可入藥分。經中言如觀掌中者也。」西域記八曰：「阿摩洛迦，印度藥果之名也。」慧琳音義二十六曰：「阿摩勒果，此云無垢。涅槃經，作呵梨勒，訛也。」善見論十七曰：「阿摩勒果，此是餘甘子也。」維摩經弟子品肇註曰：「菴摩勒果，形似檳，食之除風冷。」有部毘奈耶雜事一曰：「餘甘子，出廣州，堪沐髮，西方名菴摩洛迦果。」梵語雜名曰：「阿摩攞迦。」案「阿末羅果」與「菴沒羅果」全別。阿末羅，形圓，徑一寸許，藥用。菴沒羅（Āmra），橢圓，大如梨，食用。又心識名。阿末羅識及阿摩羅識之梵語全為別語也。見菴摩羅條。

參照：<a href="/dict/菴摩羅">菴摩羅</a>


