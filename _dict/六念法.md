---
title: 六念法
source: deerpark.app
---

**來源：三藏法數**

<p>﹝出別譯雜阿含經﹞ 〔一、念佛〕，謂念佛具足十號，大慈大悲，智慧光明，神通無量，能拔眾苦。我以清淨質直之心，得親近佛，心生歡喜。以歡喜故身得快樂，以快樂故其心得定，以得定故其心平等。修念佛觀，必趣涅槃，是名念佛。（十號者，一如來、二應供、三正遍知、四明行足、五善逝、六世間解無上士、七調御丈夫、八天人師、九佛、十世尊也。梵語涅槃，華言滅度。） 〔二、念法〕，謂法是如來所有功德，即十力、四無所畏等，我以清淨質直之心，得親近法，心生歡喜，以歡喜故身得快樂，得快樂故其心得定，以得定故其心平等。修念法觀，必趣涅槃，是名念法。（十力者，知是處非處智力、知過現未來業報智力、知諸禪解脫三昧智力、知諸根勝劣智力、知種種解智力、知種種界智力、知一切至處道智力、知天眼無礙智力、知宿命無漏智力、知永斷習氣智力也。四無所畏者，一切智無所畏、漏盡無所畏、說障道無所畏、說盡苦道無所畏也。） 〔三、念僧〕，謂僧是如來弟子，得無漏法，具戒定慧，能為世間眾生作良福田，應當恭敬。我以清淨質直之心，得親近僧，心生歡喜，以歡喜故身得快樂，得快樂故其心得定，以得定故其心平等。修念僧觀，必趣涅槃，是名念僧。（無漏法者，謂修戒定慧之法，則不漏落生死也。） 〔四、念戒〕，謂念諸禁戒，能遮諸惡煩惱。我以清淨質直之心，得親近戒，心生歡喜，以歡喜故身得快樂，以快樂故其心得定，以得定故其心平等。修念戒想，必趣涅槃，是名念戒。 〔五、念施〕，謂念己所施，獲得善利。一切世間為慳嫉所覆，我於今者，得離如是慳貪之垢，住捨心中，於一切物心無吝惜，持用布施，既布施已，我心應喜，以喜心故身得快樂，以快樂故其心得定，以得定故其心平等。修念施想，必趣涅槃，是名念施。 〔六、念天〕，謂念欲界天等，悉因往昔戒施善根，得生彼處，受天快樂。我亦見有如是戒施功德，捨命之時，必生彼天，以念天故，離於惡法，心生歡喜，心歡喜故身得快樂，得快樂故其心得定，以得定故其心平等。修念天想，必趣天道，是名念天。</p>

**來源：丁福保佛學大辭典**

<p>【名數】念佛等之六念也。見六念條。</p><p>參照：<a href="/dict/六念">六念</a></p>
