---
title: 三十七道品
source: deerpark.app
---

### 陳義孝佛學常見辭彙

又名三十七菩提分法，即四念處、四正勤、四如意足、五根、五力、七菩提分、八正道分，其數共三十七品，為修道的重要資糧，故名三十七道品。



### 三藏法數

﹝出法界次第﹞ 道即能通之義，品猶類也。合四念處等法門為三十七，皆是入道淺深之氣類，故云道品也。 〔一、四念處〕，念即想念，處即身受心法也。一、身念處，謂觀此色身，皆是不淨也。二、受念處，謂觀領受好惡等事，悉皆是苦也。三、心念處，謂觀此識心生滅無常也。四、法念處，謂觀諸法從因緣生，皆無有我也。 〔二、四正勤〕，正謂不邪，勤謂不怠。一、已生惡，令永斷。謂一切惡法，若已生者，當精勤一心決剔，令其永斷除也。二、未生惡，令不生。謂一切惡法，若未生時，當精勤一心遮止，令其不復萌生也。三、未生善，令生。謂諸善法，若未生時，當精勤一心勇猛，令其發生也。四、已生善，令增長。謂諸善法，若已生者，當精勤一心修習，令其增長也。 〔三、四如意足〕，謂所修之法，如願滿足也。一、欲如意足，謂希慕所修之法，如願滿足也。二、精進如意足，謂於所修之法，專注一心，無有間雜，如願滿足也。三、念如意足，謂於所修之法，記憶不忘，如願滿足也。四、思惟如意足，謂心思所修之法，不令忘失，如願滿足也。 〔四、五根〕，根即能生之義，謂此五根，能生一切善法也。一、信根，謂信於正道也。二、精進根，謂修正法無間無雜也。三、念根，謂於正法記憶不忘也。四、定根，謂攝心不散也。五、慧根，謂於諸法觀照明了也。 〔五、五力〕，力即力用，謂能破惡成善也。一、信力，謂信根增長，能破諸疑惑也。二、精進力，謂精進根增長，能破身心懈怠，成辦出世之事也。三、念力，謂念根增長，能破諸邪念，成就出世正念功德也。四、定力，謂定根增長，能破諸亂想，發諸禪定也。五、慧力，謂慧根增長，能遮止三界見、思之惑，發真無漏也。（三界者，欲界、色界、無色界也。見、思惑者，分別曰見惑，貪愛曰思惑也。真無漏者，謂阿羅漢斷見、思惑盡，不漏落三界生死，異於初果等，故名真也。） 〔六、七覺分〕，覺即覺了，分即支分。謂此七法，各有支派分齊也。一、擇覺分，謂揀擇諸法之真偽也。二、精進覺分，謂修諸道法，無有間雜也。三、喜覺分，謂契悟真法，得懽喜也。四、除覺分，謂斷除諸見煩惱也。五、捨覺分，謂捨離所見念著之境也。六、定覺分，謂覺了所發之禪定也。七、念覺分，謂思惟所修之道法也。 〔七、八正道〕，不邪曰正，能通曰道。一、正見，謂能見真理也。二、正思惟，謂心無邪念也。三、正語，謂言無虛妄也。四、正業，謂白淨善業也。五、正命，謂依法乞食活命也。六、正精進，謂修諸道行無間雜也。七、正念，謂專心憶念善法也。八、正定，謂一心住於真空之理也。



### 丁福保佛學大辭典

【名數】又名三十七品，三十七分法，三十七菩提分法。道者能通之義，到涅槃道路之資糧，有三十七種。如四念處，四正勤，四如意足，五根，五力，七覺支，八正道是也。維摩經佛國品曰：「三十七道品，是菩薩淨土。」自誓三昧經曰：「善權隨時，三十七品具足佛事。」法界次第中之下曰：「道者能通義，品者品類也。」



### 佛光大辭典

道品，為梵語bodhi-pākṣika 之意譯，又作菩提分、覺支，即為追求智慧，進入涅境界之三十七種修行方法。又稱三十七覺支、三十七菩提分、三十七助道法、三十七品道法。循此三十七法而修，即可次第趨于菩提，故稱為菩提分法。三十七道品可分七科如下：

(一)四念處，又作四念住。(1)身念處，即觀此色身皆是不淨。(2)受念處，觀苦樂等感受悉皆是苦。(3)心念處，觀此識心念念生滅，更無常住。(4)法念處，觀諸法因緣生，無自主自在之性，是為諸法無我。

(二)四正勤，又作四正斷。(1)已生惡令永斷。(2)未生惡令不生。(3)未生善令生。(4)已生善令增長。

(三)四如意足，又作四神足。(1)欲如意足，希慕所修之法能如願滿足。(2)精進如意足，于所修之法，專注一心，無有間雜，而能如願滿足。(3)念如意足，于所修之法，記憶不忘，如願滿足。(4)思惟如意足，心思所修之法，不令忘失，如願滿足。

(四)五根，根，即能生之意，此五根能生一切善法。(1)信根，篤信正道及助道法，則能生出一切無漏禪定解脫。(2)精進根，修于正法，無間無雜。(3)念根，乃于正法記憶不忘。(4)定根，攝心不散，一心寂定，是為定根。(5)慧根，對于諸法觀照明了，是為慧根。

(五)五力，力即力用，能破惡成善。(1)信力，信根增長，能破諸疑惑。(2)精進力，精進根增長，能破身心懈怠。(3)念力，念根增長，能破諸邪念，成就出世正念功德。 (4)定力，定根增長，能破諸亂想，發諸禪定。(5)慧力，慧根增長，能遮止三界見思之惑。

(六)七覺分，又作七覺支、七覺意。(1)擇法覺分，能揀擇諸法之真偽。(2)精進覺分，修諸道法，無有間雜。(3)喜覺分，契悟真法，心得歡喜。(4)除覺分，能斷除諸見煩惱。(5)舍覺分，能舍離所見念著之境。(6)定覺分，能覺了所發之禪定。(7)念覺分，能思惟所修之道法。

(七)八正道，又作八聖道、八道諦。(1)正見，能見真理。(2)正思惟，心無邪念。(3)正語，言無虛妄。(4)正業，住于清淨善業。(5)正命，依法乞食活命。(6)正精進，修諸道行，能無間雜。(7)正念，能專心憶念善法。(8)正定，身心寂靜，正住真空之理。﹝雜阿含經卷二十六、卷二十七、卷二十八、俱舍論卷二十五、大毗婆沙論卷九十六、法界次第初門卷中之下﹞


