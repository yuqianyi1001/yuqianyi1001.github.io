---
title: 法師十德
source: deerpark.app
---
### 佛光大辭典

據澄觀之華嚴經疏卷四十三載，華嚴經十地品中之第九善慧地菩薩，修行一切功德行願而作大法師，善能守護如來法藏，以無量之善巧智慧辯才，與大眾演說妙法，令眾生得大安樂，具足如是十德者，方稱為法師。十德指：(一)善知法義，謂菩薩以無礙之智，善知一切諸法要義。(二)能廣宣說，謂菩薩以智慧辯才，廣為眾生宣揚如來妙法。(三)處眾無畏，謂菩薩處于大眾中善說法要，且隨其問難，皆能酬答，無所畏懼。(四)無斷辯才，謂菩薩之辯才無礙，所說之一切法，經無量劫仍相續不斷。(五)巧方便說，謂菩薩善巧方便，隨順各類機宜而說一切法，令人皆得通解。(六)法隨法行，謂菩薩說法令一切眾生如如  法而行，隨順無違而修諸勝行。(七)威儀具足，謂菩薩于行住坐臥四威儀中，無有缺犯，令人敬仰。(八)勇猛精進，謂菩薩發勇猛心，精進修習一切善法，化導眾生而無有退轉。(九)身心無倦，謂菩薩整肅身心，修諸勝行，常起慈心攝化眾生而無有懈倦。(十)成就忍力，謂菩薩因修習一切忍辱行，而成就無生法忍之力。（參閱‘法師’3378）



### 丁福保佛學大辭典

【名數】華嚴經十地品中第九善慧地之菩薩，修行一切功德之願行，為大法師，能守護如來之法藏，以無量之善巧智慧辯才能為大眾演說法，使諸眾生得大安樂。具此十德名為法師：一、善知法義，菩薩無礙之智，善知一切諸法之句義差別也。二、能廣宣說，菩薩能以智慧廣為眾生立說如來微妙之法也。三、處眾無畏，菩薩處大眾會，善說法要，隨他問難悉能酬答而無所畏也。四、無斷辯才，菩薩辯才無礙說一切法，經無量劫而相續不斷也。五、巧方便說，菩薩隨順善巧方便機宜，說大說小，一切法門使他通解也。六、法隨法行，菩薩說法使一切眾生如說修行，隨順無違，修諸勝行也。七、威儀具足，菩薩於行住坐臥之四威儀中有威可畏，有儀可則，無有缺犯也。八、勇猛精進，菩薩發勇猛心精進修習一切善法，化導眾生，而無有退轉也。九、身心無倦，菩薩齋肅身心修諸勝行，常起慈心，攝化眾生，無有懈怠也。十、成就忍力，菩薩修習一切諸忍辱行，成就無生法忍之力也。見華嚴經疏四十三。



