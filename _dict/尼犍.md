---
title: 尼犍
source: deerpark.app
---

### 丁福保佛學大辭典

【流派】Nirgrantha，又作尼虔，尼乾，尼健。六大外道之一。尼犍具曰尼犍陀。譯曰離繫，不繫，無結。離三界繫縛之義也。是為外道出家之總名。但此外道，特修裸形塗灰等離繫之苦行，故取總名為別名。自佛法毀之，名曰無慚。以彼母之名名為若提Jñātī，譯曰親友。彼為其子，故曰尼乾陀若提子Nirgranthajñātiputra，又師之門徒，曰尼乾陀弗咀羅Nirgranthaputra，尼乾子，尼乾陀子。弗咀羅譯為子，指稱門徒。注維摩經三：「肇曰：尼犍陀其出家總名也。如佛法出家名沙門，若提母名也。其人謂罪福苦樂本有定因，要當必受，非行道所能斷也。」法華文句記九曰：「在家事梵名梵志，出家外道通名尼乾。」唯識述記一本曰：「尼虔子，今言尼犍陀弗咀羅，翻為離繫子。苦行修勝因名為離繫，露形少羞恥，亦名無慚。本師稱離繫，是彼門徒，名之為子。」同一末曰：「以其露形，佛法毀之曰無慚，即無慚羞也。」慧琳音義二十六曰：「尼乾陀此云無繼，是外道總名也。若提云親友，是母名。」玄應音義六曰：「尼乾或作尼乾陀，應言泥健連他，譯云不繫也。」同十曰：「其外道，拔髮露形，無所貯蓄，以手乞食，隨得即噉也。」俱舍光記十五曰：「離擊，梵云尼乾陀。彼謂內離煩惱擊縛，外離衣服擊縛，即露形外道也。」


