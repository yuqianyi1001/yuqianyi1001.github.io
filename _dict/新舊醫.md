---
title: 新舊醫
source: deerpark.app
---

### 丁福保佛學大辭典

【譬喻】經中有云舊醫客醫者，止觀謂為新舊醫。佛初對小乘之徒，說無常之義，至涅槃時，說常住之義。因而小乘之徒，疑佛語之前後相違。佛即舉新舊兩醫之喻，以解其惑。涅槃經二謂：「譬如國王闍鈍，有一醫師亦頑冥。國王無鑑識之明，厚賜重錄。其醫王病，不察其病症，一用乳藥。後客醫來，以方便介其醫得王寵遇，遂斥舊醫。因勸王曰：願王自今勿用乳藥，乳藥於病有害。且宜令國中曰：病者一切勿用乳藥，若用者斷頭。王聽之，令於國中。於是國中病者無用乳藥者。後王有病，即命是醫如何治之？醫即勸用乳藥曰：我先斷乳藥者，大妄語也，王今有熱病，正宜服乳藥。王曰：汝今狂乎，汝先言毒，今復言好。如汝言，則舊醫果勝汝歟？醫曰：王勿作是言。譬如蟲食木，有成字者。智人見之，不言是蟲能解字。舊醫亦爾，不別諸病，悉用乳藥。如彼蟲偶得成字。是乳藥亦是甘露，亦是毒藥也。若是牸牛不食酒糟滑草等，放牧之處，不在高原，不在下濕，飲清流，食青草，飲餧調適，行住得所，如是則其乳能除諸病，是名為甘露妙藥。其餘之乳，一切皆名毒藥。王聞之曰：善哉！吾自今日可復用乳藥矣。乃令國中更用乳藥。」此喻之意，舊醫之純用乳藥者，如彼外道之唯說邪常，客醫之如來，初使制乳者，如初時欲破外道之邪常，為說無常，後復使用乳藥者，如成小乘無常已，今還說大乘真常，新舊二乳，乳之名雖同，而邪正之義別也。


