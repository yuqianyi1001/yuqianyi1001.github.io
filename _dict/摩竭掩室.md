---
title: 摩竭掩室
source: deerpark.app
---

**來源：丁福保佛學大辭典**

<p>【故事】摩竭為摩竭提，或摩竭陀之略。國名。肇論曰：「釋迦掩室於摩竭，淨名杜口於毘耶。」同新疏下曰：「摩竭國名，法華說，如來成佛三七日中而不說法。智度論七云：佛得道五十七日不說等，義言掩室也。」祖庭事苑一曰：「掩室，言世尊禪定普光法堂也。西域記云：昔如來於摩竭陀國初成正道，梵王建七寶堂，帝釋建七寶座。佛坐其上，於七日中思惟是事。義同掩室也。」案諸佛要集經上，佛在摩竭陀國說法，以是時眾生不肯聽聞奉行，於因沙舊室（帝樹譯曰石室）坐夏九旬，不使一切人天入室，此間佛以神力變形詣東方普光國天王如來所，講說諸佛之要集法。摩竭掩室殆指之乎。經曰：「佛告阿難：如來當入因沙舊室燕坐三月，諸天龍神，（中略）人與非人，若有來者解喻其意勿令入室。（中略）既有所聞不聽不入不思奉行，以故諸佛善權方便而坐燕室，更化變形詣普光界天王佛所，講說分別諸佛要集。」</p>
