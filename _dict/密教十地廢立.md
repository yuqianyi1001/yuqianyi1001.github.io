---
title: 密教十地廢立
source: deerpark.app
---
### 丁福保佛學大辭典

【術語】真言於歡喜地等十地有廢立二門。其廢門者，謂於三劫之外不立十地，以三劫斷三妄執而究竟十地也。是秘藏記等所說。依立門。則大日經疏於三劫之上立十地。以之為開發金剛寶藏位。其所以有此廢立二門者，以十地有淺深二種也。大日經疏二曰：「華嚴十地經一一名言，依阿闍梨所傳者，須作地種釋，一者淺略釋，二者深秘釋。云云」此淺深之十地有開合之兩門，一合淺略之十地而屬於地前，開深秘之十地，而為開發金剛寶藏地。二合深秘之十地而屬於佛果開淺略之十地。而為三妄執之斷位。大日經所說之三劫十地含此二意。若依初門，則淺略之十地攝於地前。更開深秘之十地，三劫十地為地前地上之二位也。疏家處處配立多分，即此義也。若依後門則三劫十地，只是建立之不同。約於惑為三劫，約於位即為十地，秘藏記之說，約於此門也。見秘藏記鈔六。



