---
title: 五人說經
source: deerpark.app
---

**來源：三藏法數**

<p>﹝出大智度論﹞ 〔一、佛說〕，謂如來出現於世，為度眾生，廣說種種諸經，但自金口所宣者，是名佛說。 〔二、弟子說〕，弟子即聲聞、緣覺、菩薩等諸大弟子也。謂佛在世時，承佛加被，各運神通，隨機演教，化度眾生，是名弟子說。 〔三、仙說〕，仙即佛會之中諸大仙人也。謂其從佛入道，誓弘佛化，宣揚正法，饒益有情，是名仙說。 〔四、諸天說〕，天即梵、釋等諸天也。謂如帝釋，每於善法堂上，常為忉利諸天演說般若大經等，是名諸天說。（梵語釋提桓因，華言能天主，言帝釋者，華梵雙舉。梵語忉利，華言三十三。梵語般若，華言智慧。） 〔五、化人說〕，化人即三乘聖人，隨機現化者也。謂如羅[目*侯]羅，化作金輪王，而度城東老母。先讚福果因緣，後說大乘妙法，是名化人說。（三乘者，聲聞乘、緣覺乘、菩薩乘也。梵語羅[目*侯]羅，華言覆障。）</p>

**來源：丁福保佛學大辭典**

<p>【名數】說佛教之經典者有五種人：一、佛說，如常。二、弟子說，聲聞菩薩說法，為佛所認可者。三、仙人說，五通仙人從佛入道說法化人者。四、諸天說，如帝釋在善法堂常說般若者。五、化人說，上四種人，隱本現化說法者。如觀佛三昧海經六，羅睺羅化為轉輪聖王，至須達家度毘佉離者是也。見智度論二。</p>
