---
title: 修多羅
source: deerpark.app
---

### 陳義孝佛學常見辭彙

華譯契經，契是上契諸佛妙理，下契眾生根機，經是線的意思，貫穿法義，使不散失。



**來源：三藏法數**

梵語修多羅，華言契經。契者，上契諸佛之理，下契眾生之機也。經，法也、常也，乃聖教之總名。今言修多羅，即經中長行之文也。謂直說法相，隨其義理長短，不以字數為拘，是為長行也。（法者，十界同遵也；常者，三世不易也。）

梵語修多羅，華言契經。契者，上契諸佛之理，下契眾生之機。經者，法也，常也。十界同遵曰法，三世不易曰常，此聖教之總名也。又修多羅即是長行直說法相，隨其義理長短，不以字數為拘也。（十界者，佛界、菩薩界、緣覺界、聲聞界、天界、人界、修羅界、餓鬼界、畜生界、地獄界也。）



### 丁福保佛學大辭典

【術語】Sūtra，又作修單羅，修妒路，修多闌，修單蘭多。以綖為正翻。謂如以綖（線字同）貫花，使之不散。言教能貫穿法義使不散失，故名之為綖。其餘經文謂為契經，經本等者，義譯也。新作素怛纜，素呾纜，蘇多羅，蘇呾羅。譯綖或契經。綖之義如前。契經者，契於理，合於機，故曰契。貫穿法相，攝持所化，如經之於緯。故曰經。法華玄義八曰：「修多羅，或云修單蘭多，或云修妒路。彼方楚夏，此土翻釋不同。或言無翻，或言有翻。」此下就無翻而示含五義，故不可翻，一法本，亦云出生。二微發，亦云顯示。三涌泉，四繩墨，五結鬘。就其有翻，亦舉五翻。一經，二契，三法本，四綖，五善語教。此中取經之翻。華嚴探玄記一曰：「修多羅，或云修妒路，或言素怛羅。此云契經。契有二義，謂契理合機故。經亦二義，謂貫穿法相故，攝持所化故。」大乘義章一曰：「修多羅者，中國之言，此方釋者，翻譯非二。或名經本，或復翻為直說語言，或名契經，或翻名綖。人家所以翻為經本，蓋依仁王百論故爾。如仁王中佛告大王，經本偈經乃至論義，一切皆如。以彼經中名修多羅為經本故，人即執此用為翻名。又百論中名其經本為修妒路，或云經本。人復執此定為翻名，蓋乃隨義以名經體，非正翻名。本義有四：一理教相對，教為理本，故名為本。二就經中經論相對，經為論本，故名為本。（中略）此等乃是隨義傍翻，非正翻名，人復所以翻為直說，依成實論故為此釋。彼文說言修多羅者，直說語言，人即執此以為翻名，蓋乃是其辨釋之辭，非正翻名。訶梨跋摩作論，解釋十二部經，對彼祇夜伽陀偈經，故指斥言修多羅者直說語言，如似說言熱者是火，豈是翻名。人復所以翻名契經，依增一阿含序故，便作此翻。彼言契經是第一藏，毘尼第二，毘曇第三。明知契經是修多羅，又依雜心業品之文，彼文說言，斷律儀者如契經品，乃其所指是修多羅品，人即執此以為翻名，斯乃隨義以名其經，非是翻名。以其聖教稱當人情，契合法相，從義立目，名之為契。此既方言，何用私情種種圖度？若正相翻，名之為綖。何以得知？今此且以三門釋之：一准定方言，二以義解，三以文證。准方言者，外國之人正名世人縫衣之綖為修多羅，那得異翻。言義解者，諸法星羅，周散法界，所以次第顯理在世人不墜不失，良以聖教貫穿故爾。貫法之能如綖貫花，故名為綖。言文證者，如律中如種種花散置案上，風吹則落。何以故？無綖貫故。如是種種名種種性種種家出家令佛法疾滅不久住。何以故？不以經教攝取法故。故目聖教以之為綖。佛法如花，所被眾生三業如案，造過非如風，滅法如花零落，若無言說記持彼法，法則隱滅，良以言教記持在世，人雖造過，法常不滅，以有此能，故說如綖。又雜心言修多羅者，名曰結鬘，能貫諸法。貫法猶是綖之義也。」玄應音義二十三曰：「素怛纜，此譯云綖。舊言修多羅，或云修妒路，皆訛也。」義林章三本曰：「雜心論云：經有五義，謂出生，涌泉，顯示，繩墨，結鬘五義。今大乘解，梵言素呾纜，此名契經。」大日經五曰：「四種蘇多羅，謂白黃赤黑。」同疏十五曰：「綖者，梵音名為蘇呾纜。是連持眾德，令其不散，故名綖。」（大日經云綖即系，非經意）。此修多羅有總別之二稱：總修多羅者，三藏中之修多羅藏是也，該攝十二部經。別修多羅者，十二部經中之修多羅部經是也。是於總修多羅中，各以別義分開十一，直說法相。餘不收於十一者，取總名而為別名也。

【物名】真宗各派七條袈裟所用之組紐，名修多羅。是取綖之義也。梵Sūtra。



### 佛光大辭典

(一)梵語sūtra，巴利語sutta。所指有二：(一)為一切佛法之總稱。(二) 特指九分教或十二分教中之第一類，此時又意譯為契經、正經、貫經。本意指由線與紐串連花簇，引申為能貫串前後法語、法意使不散失者。亦即契于理、合于機，貫穿法相攝持所化之義。就文體與內容而言，佛陀所說之教法，凡屬直說之長行者，皆屬于修多羅。（參閱‘十二部經’344、‘經’5548）

(二)著七條、五條袈裟時，以彩線交絡組紐，結成花N狀，垂于袈裟背後之色帶。此法行于日本天台、真言、淨土、真宗等。最初原使用五條袈裟，今加以簡略而變化，定其威儀。使用修多羅並非自古即有，大約源于初唐時代。﹝釋門章服儀（道宣）、考信錄卷一﹞


