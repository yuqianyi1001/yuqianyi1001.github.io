---
title: 俱舍宗
source: deerpark.app
---

### 陳義孝佛學常見辭彙

又名有宗，為八宗之一，因此宗乃依世親菩薩所造之俱舍論而立宗，故名。



### 丁福保佛學大辭典

【流派】八宗之一。俱舍論之宗旨。印度小乘之區分有十八部，異論紛紛。如來滅後四百年之初，五百阿羅漢，依健駄羅國迦膩色迦王之請，結集大毘婆沙論二百卷，由是十八部中薩婆多部之宗義確立。此論為由六足論之義而解釋發智論者。故本宗之大義，集成於此。其後經五百年，世親菩薩出世，初於薩婆多部出家，習其宗義，後學經量部，於自宗有所慊然。遂依大毘婆沙論作俱舍論，間間以經量部之意評破之。故自俱舍論之當意言之，則取捨折衷，為於十八部外出一機軸者，然既依婆沙論作之，攝其要義而無漏（故曰攝彼勝義，見上段俱舍論下），故舉之屬於薩婆多部也。此論在印度稱為聰明論。內外之人共學之。在支那陳之真諦三藏先譯之，稱為俱舍譯論。唐之玄奘更譯之，稱為俱舍論。門人光寶二師各有疏記三十卷。大便學者。



### 佛光大辭典

即依俱舍論而立之小乘宗派。我國十三宗之一。相對于成實宗被稱為小乘空宗，俱舍宗則被稱為小乘有宗。其學者被稱為俱舍師。初由世親入迦濕彌羅國學毗婆沙之義，其後根據大毗婆沙論，及參酌經量部之義，造阿毗達磨俱舍論，批判說一切有部傳統之說。時有眾賢論師，撰俱舍雹論，破世親新說，又造阿毗達磨藏顯宗論，顯揚毗婆沙宗義。爾後，德慧、世友、安慧、陳那、稱友、增滿、寂天等諸師相繼制疏，以釋俱舍論，遂締造說一切有部教義之新紀元。

陳天嘉五年（564），真諦譯出阿毗達磨俱舍釋論（梵Abhidharmakośabhāṣya  ），又別作疏十六卷以釋之，慧愷、慧淨、道岳等亦相繼制疏敷揚。唐永徽五年（654），玄奘再譯，稱阿毗達磨俱舍論，世稱新俱舍，即此宗所依之今本。玄奘門人神泰、普光、法寶等三師各撰疏以布衍其義，合稱俱舍三大疏。又有懷素、圓暉等作疏記，一時講習頗盛。惜唐以後，此宗遂絕不傳，元世祖時，帝師八思巴造立彰所知論二卷，是為研究俱舍之最後餘光。日本傳入此宗始于齊明天皇四年（658），智通、智達等來華（唐）留學，回國後兼傳俱舍論，未久即受玄P等之邀請于興福寺等剎盛行此學。大抵日本習此宗者多附屬于法相宗而兼學之，今僅殘存學派，宗名已不傳。

此宗除以俱舍論為主要論典外，所宗之經有四阿含等，論有七論及大毗婆沙論、阿毗曇心論、雜阿毗曇心論等。世親造長行，以論理明晰，敘述順序得宜，理長為宗，故贏得‘聰明論’之美稱。此宗教義旨在說明諸法因緣之正理，破外道凡夫著我之執見，以斷惑入聖，永離三界系縛。為說明三界諸法，乃大別之為有為、無為二類；又區分為五位，細析成七十五法。亦即有為法包括色法十一種、心法一種、心所有法四十六種、不相應行法十四種，無為法則有三種，總成七十五法。有為法乃指萬有中眾緣聚集所作為，有生滅變遷之部分；無為法則指非因緣所作為，無生滅變遷，湛然常住之部分。此外，並立五蘊、十二處、十八界等諸法門。蓋此宗批判一切有部所說諸法之體實有，貫穿三世之‘三世實有，法體恆有’之主張，而依經量部之義，提倡過去、未來無體論之說。認為生滅乃是剎那相續者，滅為現在必然之推移，不須其他之因緣促成，而生則必有生因，並以六因、四緣、五果等法門說明之。又概括迷悟之因果為苦、集、滅、道四諦，並以十二因緣法門說明生死相續無窮之理；立七方便、四向、四果以闡明轉迷開悟之因果階次。此外，特別論證在禪定狀態下靜悟四諦之理，可以達至解脫。﹝婆藪豆法師傳、俱舍論光記卷一、俱舍論寶疏卷一、大唐西域記卷四、元亨釋書卷二十七﹞


