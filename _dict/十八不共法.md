---
title: 十八不共法
source: deerpark.app
---
### 佛光大辭典

十八種不共通之法。即不共通于聲聞、緣覺，唯佛與菩薩特有之十八種功德法。

(一)佛之十八不共法。全稱十八不共佛法。(一)出自大品般若經卷五廣乘品：(1)諸佛身無失，佛自無量劫來，持戒清淨，以此功德滿足之故，一切煩惱皆盡，故于身無失。 (2)口無失，佛具無量之智慧辯才，所說之法隨眾機宜而使皆得證悟之謂。(3)念無失，佛修諸甚深禪定，心不散亂，心于諸法無所著，得第一義之安穩。以上三法指身、口、意三業皆無過失。(4)無異想，佛于一切眾生平等普度，心無簡擇。(5)無不定心，佛之行住坐臥常不離甚深之勝定，攝心住善法中，于諸法實相中不退失。(6)無不知己舍心，于苦等之受，佛念念之中覺知其生住滅等相，而住于寂靜平等。(7)欲無減，佛具眾善，常欲度諸眾生，心無厭足。(8)精進無減，佛之身心精進滿足，為度眾生恆行種種方便，無有休息。(9)念無減，三世諸佛之法、一切智慧，相應滿足，無有退轉。(10) 慧無減，指佛具一切智慧，又三世之智慧無礙故，于慧無缺減。(11)解脫無減，佛遠離一切執著，具有為、無為二種解脫，一切煩惱之習悉盡無餘，即于解脫無缺減。(12)解脫知見無減，佛知見諸解脫相，了了無障。(13)一切身業隨智慧行。(14)一切口業隨智慧行。(15)一切意業隨智慧行。以上三項，乃佛造作身、口、意三業時，先觀察得失，後隨智慧而行，故無過失，皆能利益眾生。(16)智慧知見過去世無閡無障。(17)智慧知見未來世無閡無障。(18)智慧知見現在世無閡無障。上三者謂佛之智慧照知過去、未來、現在三世所有一切之事，皆通達無礙。

(二)即指十力、四無所畏、三念住、大悲等十八種法。此十八種乃諸佛初成道時，于盡智位所修得之法，為餘之聖者所無。即唯佛獨得十力，除諸惑習氣；得四無所畏，說法無怖畏；得三念住，不生歡戚心；得大悲，緣一切有情，得明三苦之行相。十力為：處非處智力、業異熟智力、靜慮解脫等持等至智力、根上下智力、種種勝解智力、種種界智力、偏趣行智力、宿住隨念智力、死生智力、漏盡智力。四無所畏為：正等覺無畏、漏永盡無畏、說障法無畏、說出道無畏。三念住為：于恭敬聽聞者住平等心、于不恭敬聽聞者住平等心、于恭敬聽聞與不恭敬聽聞者住平等心。

(三)有餘師所說佛之十八不共法。大智度論卷二十六舉：一切智、功德無量、大悲、智慧中自在、定中自在、變化自在、記別無量、記別不虛、言無失、智慧無減、常施舍行、常觀眾生、不失念、無煩惱習、無有能如法出其失、無能見頂、足下柔軟、得神通波羅蜜故，轉眾生心令歡喜得度。大抵此不共法皆以智慧為義。另外十住毗婆沙論卷十之四十不共法品說佛四十不共法，卷十一說四十四不共法，瑜伽師地論卷四十九出佛一百四十不共法。﹝文殊師利問經卷下、大毗婆沙論卷十七﹞

(二)菩薩之十八不共法。出自寶雨經卷四。即：(一)行施不隨他教。(二)持戒不隨他教。 (三)修忍不隨他教。(四)精進不隨他教。(五)靜慮不隨他教。(六)般若不隨他教。(七)行于攝事，能攝一切有情。(八)能解回向。(九)方便善巧為主，自在令一切有情有所修行，復能示現于最上乘而得出離。(十)不退大乘。(十一)善能示現于生死涅，而得安樂，言音善巧能隨世俗。(十二)智為前導，雖現前起種種受生，而無所作，離諸過失。(十三)具足十善身語意業。(十四)為攝諸有情，恆不舍離，常能忍受一切苦蘊。(十五)能為示現一切世間之所愛樂。 (十六)雖于眾多苦惱愚夫及聲聞中住，而不忘失一切智心，如寶堅固清淨莊嚴。(十七)若受一切法王位時，以繒及水系灌其頂。(十八)能不舍離諸佛正法示現求。又新譯華嚴經卷五十六離世間品出菩薩十不共之說，與寶雨經所載雷同。奮迅王問經卷下亦出菩薩十八不共法，亦有不少與前載相通者。﹝自在王菩薩經卷下、華嚴經疏卷五十二、大乘義章卷十六﹞



### 三藏法數

﹝出法界次第﹞ 不共法者，謂諸佛之智內充，無畏之德外顯，一切功德智慧，超過物表，不與凡夫二乘及諸菩薩共有也。（二乘者，聲聞乘、緣覺乘也。） 〔一、身無失〕，謂佛從無量劫來，常用戒、定、智慧、慈悲以修其身，此諸功德滿足，故一切煩惱俱盡，是名身無失。（劫，梵語具云劫波，華言分別時節。） 〔二、口無失〕，謂佛具無量智慧辯才，所說之法，隨眾機宜，皆得證悟，是名口無失。 〔三、念無失〕，謂佛修諸甚深禪定，心不散亂，於諸法中，心無所著，得第一安隱處，故名念無失。 〔四、無異想〕，謂佛於一切眾生，平等普度，心無揀擇，是名無異想。 〔五、無不定心〕，謂佛行住坐臥，常不離甚深勝定，是名無不定心。 〔六、無不知已捨〕，謂佛於一切法，悉皆照知方捨，無有一法不了知而捨之者，是名無不知已捨。 〔七、欲無減〕，謂佛具眾善，常欲度諸眾生，心無厭足，是名欲無減。 〔八、精進無減〕，謂佛身心，精進滿足，常度一切眾生，無有休息，是名精進無減。 〔九、念無減〕，謂佛於三世諸佛之法，一切智慧相應滿足，無有退轉，是名念無減。（三世者，過去、現在、未來也。） 〔十、慧無減〕，謂佛具一切智慧，無邊無際不可盡；故隨慧而說，亦無有盡，是名慧無減。 〔十一、解脫無減〕，謂佛遠離一切執著，具二種解脫：一者，有為解脫，謂無漏智慧相應解脫；二者，無為解脫，謂一切煩惱淨盡無餘，是名解脫無減。（無漏者，謂不漏落生死也。無為者，謂稱性而修，無所作為也。） 〔十二、解脫知見無減〕，謂佛於一切解脫中，知見明了，分別無礙，是名解脫知見無減。 〔十三、一切身業隨智慧行〕，謂佛現諸勝相，調伏眾生，稱智演說一切諸法，令其各得解悟證入，是名身業隨智慧行。 〔十四、一切口業隨智慧行〕，謂佛以微妙清淨之語，隨智而轉，化導利益一切眾生，是名一切口業隨智慧行。 〔十五、一切意業隨智慧行〕，謂佛以清淨意業，隨智而轉，入眾生心而為說法，除滅無明癡暗之膜，是名意業隨智慧行。 〔十六、智慧知過去世無礙〕，謂佛以智慧照知過去世所有一切，若眾生法，若非眾生法，悉能遍知無礙，是名智慧知過去世無礙。 〔十七、智慧知未來世無礙〕，謂佛以智慧照知未來世所有一切，若眾生法，若非眾生法，悉能遍知無礙，是名智慧知未來世無礙。 〔十八、智慧知現在世無礙〕，謂佛以智慧照知現在世所有一切，若眾生法，若非眾生法，悉能遍知無礙，是名智慧知現在世無礙。



### 法相辭典

★俱舍論二十七卷一頁雲：且初成佛盡智位，修不共佛法，有十八種。何謂十八？頌曰：十八不共法，謂佛十力等。論曰：佛十力，四無畏，三念住，及大悲。如是合名為十八不共法。唯于諸佛盡智時修；餘聖所無。故名不共。



### 陳義孝佛學常見辭彙

佛的十八種功德法，惟佛獨有，不與三乘共有，故云不共，即身無失、口無失、念無失、無異想、無不定心、無不知己捨、欲無減、精進無減、念無減、慧無減、解脫無減、解脫知見無減、一切身業隨智慧行、一切口業隨智慧行、一切意業隨智慧行、智慧知過去世無礙、智慧知未來世無礙、智慧知現在世無礙。



### 丁福保佛學大辭典

【名數】是限於佛之十八種功德法也。限於佛而不共同於其他二乘菩薩，故云不共法：一、身無失，佛自無量劫以來，常用戒定慧智慧慈悲，以修其身，此功德滿足之故，一切煩惱皆盡，是名身無失。二、口無失，佛具無量之智慧辯才，所說之法隨眾之機宜而使皆得證悟，是名口無失。三、念無失，佛修諸甚深之禪定，心不散亂，於諸法之中心無所著，得第一義之安穩，故名念無失。四、無異想，佛於一切眾生平等普度，心無簡擇，是名無異想。五、無不定心，佛之行住坐臥常不離甚深之勝定，是名無不定心。六、無不知己捨，佛於一切諸法皆悉照知而方捨。無有了知一法而不捨者，是名無不知機己捨。七、欲無滅，佛具眾善常欲度諸眾生，心無厭足，是名欲無滅，八、精進無滅，佛之身心，精進滿足，常度一切眾生，無有休息，是名精進無滅。九、念無滅，佛三世諸佛之法，一切智慧，相應滿足，無有退轉，是名念無滅。十、慧無滅，佛具一切智慧，無量無際不可盡，故名慧無滅。十一、解脫無滅，佛遠離一切執著，具二種解脫，一者有為解脫，謂無漏智慧相應之解脫也，二者無為解脫，謂一切煩惱淨盡而無餘也。是名解脫無滅。十二、解脫知見無滅，佛於一切解脫中，知見明了，分別無礙，是名解脫知見無滅。十三、一切身業隨智慧行，佛現諸勝相調伏眾生，稱於智而演說一切諸法，各使解脫證入，是名一切身業隨智慧行。十四、一切口業隨智慧行，佛以微妙清淨之語隨智而轉，化導利益一切眾生，是名一切口業隨智慧行。十五、一切意業隨智慧行，佛以清淨之意業隨智而轉入於眾生心，為說法而除滅其無明痴惑之膜，是名一切意業隨智慧行。十六、智慧知過去世無礙，佛以智慧照知過去世所有一切，若者眾生法，若者非眾生法，悉能徧知而無礙，是名智慧知過去世無礙。十七、智慧知未來世無礙，佛以智慧照知未來世所有一切，若者眾生法，若者非眾生法，悉能徧知而無礙，是名智慧知未來世無礙，十八、智慧知現在世無礙，佛以智慧照知現在世所有一切，若者眾生法，若者非眾生法，悉能徧知而無礙，是名智慧知現在世無礙。出智度論廿六。梵Avenikadharma。



