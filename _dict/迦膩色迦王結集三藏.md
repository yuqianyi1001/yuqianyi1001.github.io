---
title: 迦膩色迦王結集三藏
source: deerpark.app
---

**來源：丁福保佛學大辭典**

<p>【故事】王以如來涅槃後第四百年應期撫運，王風遠被，殊俗內附，機務餘暇，每習佛經，日請一僧，入宮說法。諸師各異其說，王頗惑於去就，以問脅尊者。尊者曰：如來去世歲月逾邈，師資部執，自致矛盾，不如及今隨自宗而結集三藏。王聽之，精選其人，得四百九十九人，皆阿羅漢也。後得世友菩薩以為上座，充為五百人。以迦濕彌羅國四周皆山為要害之地，物產豐饒，迦膩色迦王，率諸阿羅漢至此國，建立伽藍，使結集三藏。三藏各十萬頌，總為三十萬頌，稱九百六十萬言，是大毘婆沙論也。王遂以赤銅為鍱，鏤寫論文，以石函緘封，建塔而藏於其中，命藥叉神守衛其國，不使外出，求習學者，使就中受業。見西域記三。</p>
