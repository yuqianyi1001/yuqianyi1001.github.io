---
title: 蓮華三昧經
source: deerpark.app
---

**來源：丁福保佛學大辭典**

<p>【經名】此經藏內無之。據日本諸書之說，則頗有來歷。如谷響集一曰：「台家經旨相承口訣中云：蓮華三昧經亦云無障礙經，具題云妙法蓮華三昧秘密三摩耶經。智證大師拔十卷中至要請來云。」鹿王禪院如意寶珠記曰：「茲有經其名云蓮華三昧經，震旦國中唯一部之經也。故震旦青龍寺法全阿闍梨，受此經於惠果和尚，和尚轉傳所受於大日如來之經也。弘法大師傳教大師入唐時，雖望傳斯經，不授之。法全及示寂，大聖文殊遣護法善神告法全：汝所秘之蓮華三昧經，無可授之器，願可授我？法全乃授之。昔日本西園寺前太政大臣孫竹園院禪師投三千五百兩黃金於大宋國，求此經。時清涼山竹林寺長老為五臺山修造替三千五百兩黃金，是時童子現來，開寶藏授蓮華三昧經。爾來今在我朝，天台山代代座主傳之為真言秘密法。」經中有歸命本覺心法身等偈文八句，說顯密之極旨。日本安然之菩提心義及教時義，盛引此文。弘法之異本即身義中題曰無障礙經，引此文。日本慧心之真如觀，亦題無障礙經，引此文。頃日新刊之日本續藏經第一輯第三套第五冊題為妙法蓮華三昧秘密三摩耶經，不空三藏譯，舉一卷。</p>
