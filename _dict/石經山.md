---
title: 石經山
source: deerpark.app
---
### 丁福保佛學大辭典

【山名】舊名白帶山。因隋時靜琬尊者刻經於石洞，故云石經山。紫柏老人集十五曰：「燈下讀唐蘇州刺史白居易重玄寺石壁經碑，逆思隋靜琬尊者，刊石為經，積盈大藏。竊校優劣，不勝悲惋。」憨山老人夢遊集二十二曰：「及觀光上國，游目小西天，見石經，何其偉哉。蓋有隋大業中幽州智泉寺沙門靜琬尊者恐三災壞劫，慮大法湮沒，欲令佛種不斷，乃創刻石藏經板，封於涿州之西白帶山。山有七洞，洞洞皆滿。由大業至唐貞觀十二年，願未終而化。門人導儀暹法四公相繼五世，而經亦未完。歷唐及宋，代不乏人。至有元至正間，高麗沙門慧月大師，尚未卒業。其事顛未，具載雲居各樹碑幢間。惟我明無聞焉。」又曰：「太僕徐琰等至石經山雷音堀，堀乃隋大業中，靜琬尊者刻石藏經所。」又曰：「聖母慈聖皇太后聞之，遣侍臣陳儒齎齋具往供。隨師再過雲居，禮石經於於雷音寺。」



