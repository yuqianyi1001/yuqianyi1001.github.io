---
title: 六難
source: deerpark.app
---

### 陳義孝佛學常見辭彙

遇佛世難、聞正法難、生善心難、生中國難、得人身難、具諸根難。



**來源：三藏法數**

﹝出涅槃經﹞ 〔一、佛世難遇〕，謂諸佛不常出世，眾生懸遠難遇，而況眾生不修勝因，不行眾善，雖佛出世，亦不得遇。故云佛世難遇。 〔二、正法難聞〕，謂雖值佛出世，或緣有違逆，身有障難，根有愚鈍，不能聽受。又若佛滅後，或有說正法處，身為他人制伏，不能往聽；或生邪見，雖聽不能信受。故云正法難聞。 〔三、善心難生〕，謂人生世間，宿習垢重，惡緣易染，而況邪惑蔽心，生諸貪著。若不遇善知識勸教，則終不能發心，修習善行。故云善心難生。 〔四、中國難生〕，謂中華之國，聖人出生，其中仁義昭明，佛法流布，實為文物之地。若非持戒修福，不得生此。故云中國難生。 〔五、人身難得〕，謂因行五常五戒，出離四趣，方得人身。經云：得人身者，如爪上土；失人身者，如大地土。以其得少失多，故云人身難得。（五常者，仁、義、禮、智、信也。五戒者，不殺、不盜、不邪婬、不妄語、不飲酒也。四趣者，阿修羅趣、餓鬼趣、畜生趣、地獄趣也。） 〔六、諸根難具〕，謂雖得人身，或有盲聾瘖啞，則為殘廢；六根完具，是亦難得。故云諸根難具。（六根者，眼根、耳根、鼻根、舌根、身根、意根也。）



### 丁福保佛學大辭典

【名數】一遇佛世難，二聞正法難，三生善心難，四生中國難，五得人身難，六具諸根難。見涅槃經二十三。



### 佛光大辭典

指修梵行、向菩提道者之六種難處。即：(一)佛世難遇，謂諸佛不常出世，眾生懸遠難遇；縱使諸佛出世，若眾生不修勝因，不行眾善，亦不得遇。(二)正法難聞，謂雖值諸佛出世，然因機緣之違逆、身體之障難、根性之愚鈍等，而不能聽受；又值佛滅後，不得聽聞正法，或生邪見，雖聽聞而不能信受。(三)善心難生，謂人生于世間，宿習垢重，惡緣易染，邪惑蔽心而生諸貪著，若不遇善知識之勸教，則終不能發心修習善行。(四)中國難生，此系以地域而言，與邊國、夷狄之域相對稱。佛教所稱之中國，乃指恆河流域中之摩羯陀地方。此處佛法流布，為文物之地，若非持戒修福則不得生于此。(五)人身難得，謂行持五常、五戒，出離四趣者，方得人身，故稱人身難得。(六)諸根難具，謂雖得人身，然或有聾盲喑啞等六根難具者，故稱諸根難具。此說出于北本涅經卷二十三，相當于阿含部經典所廣說之八難處（指地獄、畜生、餓鬼、長壽天、邊地、聾盲喑啞、世智辯聰、佛前佛後等八種障難）。其中，佛世難遇、正法難聞相當于佛前佛後及長壽天之障難，善心難生相當于世智辯聰之障難，中國難生相當于邊地之障難，人身難得相當于三塗之障難，諸根難具相當于聾盲喑啞之障難。﹝中阿含經卷二十九之八難經、長阿含經卷九十上經﹞（參閱‘八難’318）


