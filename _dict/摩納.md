---
title: 摩納
source: deerpark.app
---

**來源：丁福保佛學大辭典**

<p>【術語】Mānavaka，又作摩納婆，摩婆婆迦，摩納婆嚩迦，那羅摩那。譯曰：儒童，年少，人，長者。玄應音義一曰：「摩納，或云摩納婆，或云摩那婆，或云那羅摩那，或皆是梵音訛轉也。此譯云年少淨行，或云人。」同二十一曰：「摩納婆，又言摩納縛迦，此云儒童，舊言摩那婆，或作那羅摩那，又作摩納，翻為年少淨行。五分律名那羅摩納，譯為人，皆一也。」慧苑音義上曰：「摩納婆，正曰摩那婆，此曰年少者，或謂儒童也。」唯識述記一末曰：「摩納婆迦，此云儒童。」華嚴疏鈔十九下曰：「摩納婆，此云儒童。此名依一聲中但呼一人，若呼多人多聲中呼應云摩納婆嚩迦。」或言翻為儒童或年少者非也，一類之外道執人身中有勝妙之我體，其義謂為摩納婆。摩納婆者勝我之義也。大日經疏二曰：「經云摩納婆者，是毘紐天外道部類，正翻應言勝我。言我於身心中最為勝妙也，彼常於心中觀我可一寸許。智度亦云：有計神在心中，微細如芥子。（中略）唐三藏翻為儒童非也，儒童梵云摩拏婆，此中云納，義別。誤耳（此二名是菩提闍梨解）。」大日經疏十六曰：「末那仙生者，言從彼生也，亦是一類外道等見也。」</p>
