---
title: 說假部鼻祖迦旃延
source: deerpark.app
---

**來源：丁福保佛學大辭典**

<p>【人名】佛滅後二百年頃有迦旃延阿羅漢由大眾部中獨立一部，名說假部，又名多聞分別部。而此阿羅漢者，傳為佛在世之迦旃延，入定保壽，而此時出定者也。宗輪論曰：「次後於此第二百年，大眾部中更出一部，名說假部。」同述記曰：「舊釋言：大迦旃延，先住無熱池側。佛入滅後，二百年時，方從彼出。至大眾部中，於三藏教，明此是世尊假名而說，此是實義而說。大眾部中，有不信者，亦有信者，遂別分部。此部即大迦多衍那弟子所弘通也。」三論玄義曰：「於二百年中，從大眾部更出一部，名多聞分別部。佛出世時，大迦旃延造論，解佛阿含經。至二百年，大迦旃延，從阿耨達池出（即無熱池），更分別前多聞部中義，時人有信其所說者，故云多聞分別部。」然則此迦旃延非發智論之作者也。</p>
