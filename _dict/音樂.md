---
title: 音樂
source: deerpark.app
---

### 丁福保佛學大辭典

【術語】作樂以供養三寶也。法華經（方便品）偈曰：「若使人作樂，擊鼓吹角貝，簫笛琴箜篌，琵琶鐃銅鈸。如是眾妙音，盡持以供養，皆已成佛道。」百緣經曰：「昔佛在世時，舍衛城中有諸人民，各自莊嚴而作妓樂，出城遊戲，入城門值佛乞食，諸人見佛歡喜，禮拜，即作妓樂供養佛，發願而去。佛微笑，語阿難言：諸人等由妓樂供養佛，未來世一百劫中，不墮惡道，天上人中受快樂。」智度論九十二曰：「問云：諸佛賢聖是離欲人，不須音樂歌舞，何故供養妓樂？答曰：諸佛於一切法無所著，故無所須，諸佛憐眾生出世，故受之。其供養者，使隨願得福。」無量壽經下曰：「普散華香，奏諸音樂。」


