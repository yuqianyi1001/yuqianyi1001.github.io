---
title: 十種佛
source: deerpark.app
---

**來源：法相辭典**

<p>★佛地經論七卷二十頁雲：又餘經說有十種佛。一、現等覺佛，二、弘誓願佛，三、業異熟佛，四、住持佛，五、變化佛，六、法界佛，七、心佛，八、定佛，九、本性佛。十、隨樂佛。前五世俗，後五勝義。隨其所應，三身所攝。如是等類，隨相應知。</p>

**來源：三藏法數**

<p>﹝出華嚴經﹞ 佛，梵語具云佛阤，華言覺，謂自覺、覺他、覺行圓滿也。 〔一、成正覺佛〕，謂佛於菩提樹下，降伏諸魔，朗然大悟，證無上果，是名成正覺佛。（梵語菩提，華言道。謂之菩提樹者，以佛於此樹下成道，而得名也。） 〔二、願佛〕，謂佛從兜率下生人間，說法度生，酬宿因願，是名願佛。（梵語兜率，華言知足。） 〔三、業報佛〕，謂佛修萬行清淨業因，感相好莊嚴果報，是名業報佛。 〔四、住持佛〕，謂佛真身及於舍利住持世間，永久不壞，是名住持佛。（梵語舍利，華言骨身。） 〔五、涅槃佛〕，梵語涅槃，華言滅度。謂佛應身，化事既終，示現滅度，是名涅槃佛。（滅度者，謂大患永滅，超度三界也。） 〔六、法界佛〕，謂佛證一真法界無漏之體，有大智慧，放大光明，遍照一切，是名法界佛。（無漏者，謂惑業淨盡，不漏落三界生死也。） 〔七、心佛〕，謂佛心體離念，虛徹靈通，本來真覺，寂然獨照，是名心佛。 〔八、三昧佛〕，梵語三昧，華言正定。謂佛常住大定，如如不動，了知一切，是名三昧佛。 〔九、本性佛〕，謂佛具大智慧，照了自性，本來是佛，具足恒沙性妙功德，是名本性佛。 〔十、隨樂佛〕，謂佛隨機樂欲，如意速疾，即為現身說法，令其行業成就，是名隨樂佛。</p>

**來源：丁福保佛學大辭典**

<p>【名數】十佛有三種。見佛身條。</p><p>參照：<a href="/dict/佛身">佛身</a></p>
