---
title: 種子生現行現行薰種子
source: deerpark.app
---

**來源：丁福保佛學大辭典**

<p>【術語】在色者二緣和合，在心者四緣和合時，阿賴耶識所持之種子，生現行。是本有種子生果之功能也。此謂之種子生現行。其現行之法，必隨所應而薰種子，其薰之種子，即新薰種子也。此謂之現行薰種子。應知此時有三法，成二重之因果。三法者：一為能生之種子，二為所生之現行，三為所薰之種子。二重之因果者：一為種子生現行，二為現行薰種子。此三法同時成二重之因果。以所生之現行，即薰種子故也。此謂之種子生現行現行薰種子。又曰三法展轉因果同時。就八識而論，則第八識所持之種子為因，生眼等之七轉識，同時七轉識之現行法為因，生第八識之種子。因而謂之七轉第八互為因果。本宗因果之談於此為極。</p>
