---
title: 法身偈
source: deerpark.app
---

**來源：丁福保佛學大辭典**

<p>【術語】佛有生身法身二種，故舍利亦有二種，八石四斗之遺骨，生身之舍利也。所說之妙法，法身之舍利也。故謂之法身舍利偈，又云法頌舍利，略曰法身偈。說四諦中苦集滅三諦之偈頌也。而常約於其說苦諦之諸法從緣生一句，稱為緣生偈，又曰緣起偈，智度論十八引[虫*毘]勒論中所說曰：「佛於四諦中或說一諦或二或三，如馬星比丘為舍利弗說偈：諸法從緣生，是法緣及盡。我師大聖主，是我如是說。此偈但說三諦，當知道諦已在中，不相離故。」即蓋諸法從緣生一句，說諸法之為因緣生，苦空無常無我，苦諦之相也。此法緣二字，說其生苦法之因緣之法，即集諦也，盡之一字說滅苦集，即滅諦也。道諦可以苦集為例而知，不必說也。智度論十一曰：「諸法因緣生，是法說因緣。是法因緣盡，大師如是言。」其他諸經論所說之偈頌，總為生滅，即苦滅之二諦也。佛本行集經四十八馬勝比丘對舍利弗說頌曰：「諸法從因生，諸法從因滅。如是滅與生，沙門說如是。」浴佛功德經曰：「供養舍利有二種：一者身骨舍利，二者法頌舍利。即說頌曰：諸法從緣起，如來說是因。彼法因緣盡，是大沙門說。」</p><p>此偈明說法身之不生不滅，故名法身偈。造像功德經曰：「爾時世尊說是偈言：諸法因緣生，我說此因緣。因緣盡故滅，我作如是說。善男子！如是偈義，名佛法身。汝當書寫置彼塔內，何以故？一切因緣及所生法，性真寂故，是故我說名為法身。」大日經疏六曰：「法從緣生，即無自性。若無自性，即是本來不生。因緣和合時，亦無所起。因緣離散時，亦無有滅。是故如淨虛空，常不變易。」</p>

**來源：佛光大辭典**

<p>指佛弟子馬星（馬勝）比丘為舍利弗所說之‘諸法緣起頌’。又作法舍利、法頌舍利、法身舍利偈。大智度論卷十八（大二五·一九二中）：‘佛于四諦中，或說一諦，或二或三，如馬星比丘為舍利弗說偈：“諸法從緣生，是法緣及盡；我師大聖王，是義如是說。”此偈但說三諦，當知道諦已在中，不相離故；譬如一人犯事，舉家受罪。’故知此偈乃說苦、集、滅三諦之偈頌。又以首句之‘諸法從緣生’，故又稱緣生偈、緣起偈、緣起法頌。</p><p>此外，另據佛說造塔功德經（大一六·八○一中）：‘爾時世尊說是偈言：“諸法因緣生，我說是因緣，因緣盡故滅，我作如是說。善男子！如是偈義，名佛法身。（中略）一切因緣及所生法，性空寂故，是故我說名為法身”。’故此偈亦可稱為法身偈。﹝佛本行集經卷四十八、大智度論卷十一﹞</p>
