---
title: 紅頗黎色阿彌陀
source: deerpark.app
---
### 丁福保佛學大辭典

【圖像】帶紅頗梨色之阿彌陀佛尊像也。三摩耶者，八葉蓮華上橫五鈷杵，杵上竪獨鈷杵，上有紅蓮，其上阿彌陀佛結跏跌座，頭上戴金剛五佛之寶冠。左右兩手住於定印，佛身及衣等悉帶紅頗梨之色，威容端嚴。蓋以五大之色配於五方，赤色當於西方，彌陀本土西方之色，為本佛之身色光明也。無量壽如來修觀行供養儀軌曰：「想壇中有紇哩字，放大光明如紅頗黎色，徧照十方世界。其中有情遇斯光者，無有不得罪障消滅。」此為本說。守護國界主陀羅尼經二曰：「觀想成已，漸觀徧身皆紅蓮華色，此身即成阿彌陀如來。此觀成已，即從頂上放紅蓮華色光，亦以無數百千億光而為眷屬。一一光中皆有無量紅蓮華色菩薩而現，各以此印入深三昧，光照西方恒沙世界，彼中眾生遇斯光者，皆入三昧。」



