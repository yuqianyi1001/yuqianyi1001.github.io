---
title: 四種瓔珞莊嚴
source: deerpark.app
---

### 陳義孝佛學常見辭彙

一、戒瓔珞莊嚴，即以戒律莊嚴法身；二、三昧瓔珞莊嚴，即以禪定莊嚴法身；三、智慧瓔珞莊嚴，即以智慧莊嚴法身；四、陀羅尼瓔珞莊嚴，陀羅尼是總持的意思，即能總持善法以莊嚴法身。菩薩將以上四法莊嚴法身，好像世間的瓔珞莊嚴人身，故名瓔珞莊嚴。



**來源：三藏法數**

﹝出大方等大集經﹞ 瓔珞莊嚴者，謂菩薩以戒等四法莊嚴法身，如世瓔珞莊嚴於身也。 〔一、戒瓔珞莊嚴〕，謂菩薩嚴持禁戒，於諸眾生無有惡害之心；若無惡害之心，一切眾生常所樂見，身口意業悉令清淨，是名戒瓔珞莊嚴。 〔二、三昧瓔珞莊嚴〕，謂菩薩於諸眾生，運大慈心，質直柔軟，乃至遠離貪瞋癡行，修習一切三昧，是名三昧瓔珞莊嚴。（梵語三昧，華言正定。） 〔三、智慧瓔珞莊嚴〕，謂菩薩心無疑網，遠離顛倒，知苦斷集，證滅修道；戒定慧聚，清淨無著，觀於世間，猶如夢幻；觀於法界，無有去來，是名智慧瓔珞莊嚴。 〔四、陀羅尼瓔珞莊嚴〕，梵語陀羅尼，華言能持。謂菩薩能持諸善法，令不散不失。又云總持，謂能持善不失，持惡不生，是名陀羅尼瓔珞莊嚴。



### 丁福保佛學大辭典

【名數】菩薩，以戒等四法莊嚴法身，如世之瓔珞莊嚴身也。一、戒瓔珞莊嚴法身，以戒律莊嚴法身也。二、三昧瓔珞莊嚴，以禪定莊嚴法身也。三、智慧瓔珞莊嚴，以智慧莊嚴法身也。四陀羅尼瓔珞莊嚴，陀羅尼者總持之義，能總持善法，而莊嚴法身也。見大集經一。


