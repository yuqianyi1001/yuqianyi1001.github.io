---
title: 十無盡句
source: deerpark.app
---

### 三藏法數

﹝出華嚴經疏﹞ 華嚴經十地品中說，初歡喜地菩薩，發廣大如法界之願，以十無盡而得成就。若此十句乃有盡者，我願有盡；以此十句而無盡故，我之大願，亦無有盡，是名十無盡句也。 〔一、眾生界無盡〕，謂諸眾生，皆依世界而住其中，眾生無有盡故，是名眾生界無盡。 〔二、世界無盡〕，謂一切世界，皆依虛空而住，其中世界無有盡故，是名世界無盡。 〔三、虛空界無盡〕，謂十方一切虛空，遍至一切色非色處，皆有是空，無有窮盡，是名虛空界無盡。 〔四、法界無盡〕，謂一真法界，體性無盡，稱此體故，說無量法，化諸有情，安置涅槃，亦無有盡，是名法界無盡。（一真法界，即一真實之理也。） 〔五、涅槃界無盡〕，梵語涅槃，華言滅度。謂如來度生既畢，入涅槃界，入而復出，出而復入，無窮無盡，是名涅槃界無盡。 〔六、佛出現界無盡〕，謂如來出現度生說法，巧妙方便，神通智慧，無有盡故，是名佛出現界無盡。 〔七、如來智界無盡〕，謂如來智慧，能知自心所緣法界，無有盡故，是名如來智界無盡。 〔八、心所緣無盡〕，謂如來心之所緣，即是智慧所照之境，無有盡故，是名心所緣無盡。 〔九、佛智所入境界無盡〕，謂佛之智，即是真性，了了常知，能入無盡境界，是名佛智所入境界無盡。 〔十、世間轉法轉智轉無盡〕，世間轉者，謂展轉攝前眾生界、世界、虛空界也。法轉者，謂展轉攝前法界、涅槃界、佛出現界也。智轉者，謂展轉攝前如來智界，心所緣佛智所入境界也。蓋此三轉，皆言無盡者，以世法智之三種，展轉含攝，無有窮盡，是名世間轉、法轉、智轉無盡。



### 丁福保佛學大辭典

【名數】華嚴經十地品中所說，初歡喜地菩薩，發廣大之願，以十無盡而成就，若此十句有盡，則我願亦盡，此十句無盡，故我願亦無盡，名為十無盡：一、眾生界無盡，諸眾生皆依世界而住，世界無盡故眾生無盡。二，世間無盡，一切世界依虛空而住，虛空無盡故世界無盡。三、虛空界無盡，虛空徧十方而無有際限，虛空無盡也。四、法界無盡，稱於真如之法而說無量之法，法界無盡也。五、涅槃界無盡，無量之眾生入於涅槃，涅槃界無盡也。六、佛出現界無盡，佛出現而說法度生無盡也。七、如來智界無盡，如來之智慧，能知自心所緣之法界無盡也。八、心所緣無盡，如來之智所照之境無盡也。九、佛智所入境界無盡，佛智所證之境界無盡也。十、世間轉法轉智轉無盡，世間轉者，展轉而攝入前之眾生界世界虛空界也。法轉者，展轉而攝入前之法界涅槃界佛出現界也。智轉者，展轉而攝於前之如來智界心所緣界佛智所入境界也。世法智之三種展轉含攝而無窮盡也。見華嚴經疏二十三。

【雜名】見無盡條。

參照：<a href="/dict/無盡">無盡</a>



### 佛光大辭典

乃十種無盡法。又作十不可盡法、十無盡法。初歡喜地之菩薩發廣大願，而說‘十法有盡，我願亦盡；此十法無盡，我願亦無盡。’即：(一)眾生界無盡，指一切眾生無盡。(二)世界無盡，指十方世界無盡。(三)虛空界無盡，指十方一切虛空遍至色非色處而無窮盡。(四)法界無盡，指真如之世界無盡。(五)涅界無盡，指佛度生已，入涅界，入而復出，出而復入，永無窮盡。(六)佛出現界無盡，指佛出現，度生說法，巧妙方便，神通智慧無盡。(七)如來智界無盡，指如來智慧能知自心所緣之法界無盡。(八)心所緣無盡，指佛智慧所照之境界無盡。(九)佛智所入境界無盡，指佛之智即真性，了了常知，能入無盡境界。(十)世間轉、法轉、智轉無盡，指依世間、法與智三者，輾轉互攝上述之九無盡，此三種相互關系乃為無盡。﹝華嚴經十地品、華嚴經疏卷二十三﹞（參閱‘十地’419）


