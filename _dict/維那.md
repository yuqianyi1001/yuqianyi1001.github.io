---
title: 維那
source: deerpark.app
---
### 佛光大辭典

維那二字，系梵漢兼舉之詞；維，綱維，統理之義；那，為梵語 karma-dāna （音譯羯磨陀那）之略譯，意譯授事，即以諸雜事指授于人。維那，又作都維那，舊稱悅眾、寺護。為寺中統理僧眾雜事之職僧。據十誦律卷三十四載，昔時佛陀于舍衛國，為使僧眾中雜事皆有序，因令設維那。四分律刪繁補闕行事鈔卷上一（大四○·六中）：‘十誦中，時僧坊中無人知時限、唱時至及打b稚，又無人灑掃塗治講堂食處，無人相續鋪床及教人淨果菜食中蟲，飲食時無人行水，眾亂語時無人彈指等，佛令立維那。聲論翻為次第也，謂知事之次第，相傳雲悅眾也。’故知維那源于佛制，為掌管僧眾雜事之職。古來大寺院皆設三綱，即上座、寺主、維那，由維那統禦住僧。我國律宗、禪宗等皆置此職。于禪宗，維那為六知事之一，為掌理眾僧進退威儀之重要職稱。于其他宗派，維那則為勤行法要之先導，掌理舉唱回向等。敕修百丈清規卷四定其職掌（大四八·一一三二中）：‘維那，綱維眾僧，曲盡調攝；堂僧掛搭，辨度牒真偽；眾有爭競遺失，為辨析和會；戒臘資次、床歷圖帳，凡僧事內外無不掌之。舉唱回向以聲音為佛事，病僧、亡僧尤當究心；（中略）或有他緣，或暫假出入，將戒臘簿、假簿、堂司須知簿，親送過客司，令攝之。’

我國僧官制中設維那，始于姚秦時中央僧官制中所設悅眾。北魏亦設僧官以統理全國有關佛教之諸般事物，于中央設昭玄曹，以沙門統為最高僧官，維那為副官；在地方設僧曹，以僧統為長官，亦立維那為副官。﹝梁高僧傳卷六、南海寄歸內法傳卷四、禪林象器箋職位門﹞



### 丁福保佛學大辭典

【職位】Karmadāna，梵語羯磨陀那，司寺中事務者，寺中三綱之一。維為漢語，綱維之義，那取羯磨陀那之那。又稱為綱維，次第，授事，知事，悅眾，寺護等。寄歸傳四曰：「授事者，梵云羯磨陀那。陀那是授，羯磨是事。意道，以眾雜事指授於人，舊維那者非也。維是周語，意道綱維，那是梵音，略去羯磨陀也。」行事鈔集僧通局篇曰：「維那聲論翻為次第也，謂知事之次第，相傳云悅眾也。」同赴請設則篇曰：「維那聲論翻為次第也，為知事之次第，相傳云悅眾也。」同赴請設則篇曰：「十誦為知請故須立維那，出要律儀翻為寺護，又云悅眾，本正音婆邏，此云次第。」僧史略上曰：「按西域知事僧，總曰羯磨陀那，譯為知事，亦曰悅眾，謂知其事悅其眾也。」又曰：「寺之設也，三綱立焉，若網罟之巨綱，提之則正，故曰也。梵語摩摩帝，悉替那，羯磨陀那，華言言寺主上座悅眾也。」名義集一曰：「隋智琳，潤州刺史李海遊，命琳為斷事綱維。爾後寺立三綱，上座維那典座也。」



