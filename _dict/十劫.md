---
title: 十劫
source: deerpark.app
---
### 佛光大辭典

劫，指長久之時間單位。阿彌陀佛在過去世為法藏比丘，于修行時，立四十八願以期成佛。自成佛以來，至今十劫。阿彌陀經及無量壽經上皆有阿彌陀佛成佛，至今已十劫之記載。但依所譯之不同，亦有為十小劫或十大劫之說。﹝法華經化城喻品、無量壽經卷上﹞（參閱‘十劫彌陀’435）



### 丁福保佛學大辭典

【術語】阿彌陀佛往昔為法藏比丘時，立四十八願，以期成佛，自成就而為阿彌陀佛，至今已經十劫。無量壽經上曰：「阿難又問：其佛成道已來。為經幾時？佛言：成佛已來凡歷十劫。」然言十劫者，不過舉其為眾生濟度而成就四十八願之時而止，其實為久遠之古佛。故彌陀為法華經化城喻品所說十六王子之第九王子，釋迦其第十六王子也。於壽量品釋迦自顯其本地，說為久遠實成之古佛，以是可知彌陀佛之本地，亦為久遠之古佛，但因欲度眾生自本地示現為法藏比丘，建四十八願，以五劫之思惟與兆載永劫之修行，於十劫之昔，現正覺也。又依真宗之教意，則西方之阿彌陀，於胎藏界主證菩提之德，於金剛界主大智慧門，妙觀察智之所成也，然則大日如來成道之年劫不可說不可思議，彌陀之成道亦不可說不可思議也。又言大通智勝佛坐於道場十劫，不現佛道，是非不現佛道，以眾生之機緣未熟也。法華經化城喻品曰：「大通智勝佛，十劫坐道場，佛法不現前，不得成佛道。」



