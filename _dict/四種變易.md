---
title: 四種變易
source: deerpark.app
---

### 三藏法數

﹝出成唯識論﹞ 變易者，因移果易，故名變易。謂修一分之因，即感一分之果，此從變易生死一種中開出後之三種也。 〔一、變易生死〕，謂菩薩以無漏智力，斷其麤惑，所感殊勝細異熟果，以因移果易，而為生死，故名變易生死。（漏即漏落生死，今言無漏者，謂菩薩依大智慧而修，不漏落生死，故名無漏智。麤惑，即塵沙等惑也。） 〔二、不思議身〕，謂菩薩以無漏定力及以願力，身所示現，妙用難測，故名不思議身。 〔三、意成身〕，謂聲聞、緣覺、菩薩以無漏定力，於十方世界隨其意願成身，故名意成身。 〔四、變化身〕，謂聲聞、緣覺、菩薩以無漏定力，於十方世界變現其身，故名變化身。



### 丁福保佛學大辭典

【名數】於變易生死中，因果相移易，修一分之因，感一分之果，而生後之三種也。一，變易生死，菩薩以無漏智力斷其麤惑，所感殊勝之細異熟果，以因移果易而為生死，故名。二，不思議身，菩薩以無漏定力及願力而身所示現之妙用難測，故名。三，意成身，聲聞緣覺菩薩，以無漏定力於十方世界，隨其意願而成身，故名。四，變化身，聲聞緣覺菩薩，以無漏定力於十方世界變現其身，故名。見成唯識論八。


