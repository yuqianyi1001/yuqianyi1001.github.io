---
title: 釋迦三僧祇修行
source: deerpark.app
---

**來源：丁福保佛學大辭典**

<p>【本生】智度論四云：「菩薩過一阿僧祇，還從一起，初阿僧祇中心不自知我當作佛不作佛。二阿僧祇中心能知我必當作佛，口不稱我當作佛。三阿僧祇中心了了自知得作佛，口自發言，無所畏難，言我於來世當得作佛。釋迦文佛，自過去釋迦文佛至罽那尸棄佛為初阿僧祇，其中菩薩永離女人身，自罽那尸棄佛至然燈佛為二阿僧祇，其中菩薩以七莖青蓮華供養然燈佛，敷鹿皮衣，布髮掩泥，是時然燈佛便授記，汝當於來世作佛，名釋迦牟尼。自然燈佛至毘婆尸佛為第三阿僧祇，若過三阿僧祇劫，則是時種三十二相業因緣。」俱舍論十八曰：「最初發心位所逢之佛，名釋迦牟尼，從此供養七萬五千佛，其最後之佛名寶髻（即上之罽那尸棄），是為第一祇劫滿。從此供養七萬六千佛，其最後之佛名然燈，是為第二祇劫滿。從此供養七萬七千佛，其最後之佛名勝觀（即上之毘婆尸），是為第三祇劫滿。」此外小乘為感三十二相說百劫之修行。</p><p>依優婆塞戒經一之說，則往昔於釋迦牟尼佛所初發心，於寶頂佛所滿第一阿僧祇劫，於然燈佛所滿第二阿僧祇劫（此與上同），於迦葉佛所滿第三阿僧祇劫，是大乘於三祇外不別立百劫，總攝之於第三祇劫。</p>
