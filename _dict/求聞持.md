---
title: 求聞持
source: deerpark.app
---
### 丁福保佛學大辭典

【修法】念虛空藏菩薩而求記憶力成就之法也。聞持者見聞憶持不忘。其修法畫虛空藏菩薩於圓滿之月輪中，安置之於室內，具種種之供物，誦虛空藏菩薩之心咒，及一百萬徧，即得悉地。又於日月蝕時置菩薩及壇於露地之淨處，於種種供物外，取蘇（牛乳煮者）一兩盛於銅器，置之於壇上，以乳木攪乳，目觀月日，兼又看蘇，不限徧數誦陀羅尼，則於日月蝕退而未圓之中，其蘇現上中下三品之相：一氣、二煙、三火，得此中之一相，法即成就。蘇為神藥，服之，則一經耳目，記之於心永無忘失，無諸餘之福利計（已上記求聞持法）。又，三光中明星為虛空藏菩薩之變化，故有於屋上穿一穴拜之且誦神咒之法。



