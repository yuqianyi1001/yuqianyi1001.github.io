---
title: 衣缽
source: deerpark.app
---

**來源：丁福保佛學大辭典**

<p>【術語】三衣與鉢也。二者為僧之資物最重大者。觀出家受戒之時，最初即以衣鉢具足為條件可知也。後為袈裟與鐵鉢之意。禪家以道授受，謂為授受衣鉢。傳燈錄一曰：「爾時世尊，說此偈已，復告迦葉：吾將金縷僧伽梨衣，傳付於汝。轉授補處，至慈氏佛出世，勿令朽壞。」六祖壇經曰：「五祖忍大師，傳衣鉢六祖能大師。」輔行一之一曰：「預廁禪門，衣鉢傳授者盈耳。」郭青蝟集曰：「萬曆乙酉，予入韶州至曹溪寺，僧因出傳衣寶鉢革履。衣似今羊絨褐衣，而間以金縷。傳燈錄謂西域屈眴布緝木綿花心織成，理或然也。鉢本瓷器，為廣東提學魏莊渠所碎，或云有心碎之，或云偶墜諸地。僧以漆膠，仍似鉢形，而寶色無光。革履云是六祖遺履，比今履差長耳。考衣實出達磨，非佛所遺者，今宇內千年之物，獨此衣存。」蒿庵閒話曰：「六祖衣鉢，傳自達摩，藏廣東傳法寺。衣本西方諸佛傳法器，鉢則魏王所賜，嘉靖中督學使者某焚碎之。」</p><p>僧之錢帛，總曰衣鉢。象器箋二十多引典據。</p>

**來源：佛光大辭典**

<p>梵語pātra-cīvara，巴利語 patta-cīvara。指三衣及一缽。三衣，指九條衣、七條衣、五條衣三種袈裟。缽，乃修行僧之正式食器。為出家眾所有物中最重要者，受戒時，三衣一缽為必不可少之物，亦為袈裟、鐵缽之總稱。禪宗之傳法即傳其衣缽予弟子，稱為傳衣缽，因此亦引申為師者將佛法大意傳授予後繼者。據付法藏因緣傳卷一載，摩訶迦葉于將涅時，入雞足山敷草而坐，身著佛陀所授之糞掃衣，手持自己之缽，誓言將傳衣缽予當來出世之彌勒菩薩。我國禪宗初祖達摩由印度來時，亦傳其衣缽予二祖慧可，以為傳法相承之證。此外，衣缽亦有用以稱僧家之錢財；蓋以錢財非僧家應持之物，故以委婉之詞稱之。而掌管住持資具、錢帛之僧，稱衣缽侍者。儲放住持之資具、錢帛之處，稱衣缽閣。登記衣缽閣內財物之帳簿，稱衣缽簿。﹝增一阿含經卷四十四、彌勒下生經、大毗婆沙論卷一三五、大智度論卷三、敕修百丈清規卷三遷化條、禪林象器箋簿券門、錢財門﹞</p>
